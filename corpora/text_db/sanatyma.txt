Огдо (Софронеева Евдокия). <br>Санатыма дуу, ааспыты "Якутск" 2011. <br>Изд-во "Бичик". 142 с. <br> Художественная литература

   Yрүҥ-хара, үтүө-мөкү, кырдьык-сымыйа, үөрүү-хомолто, үчүгэй-куһаҕан, сырдык-хараҥа, таптал-өһүөн, бэринии-таҥнарыы... барыта бу олоххо баар, син биир БААР-СУОХ диэбиттии, бэйэ-бэйэтиттэн хардарыта  тутулуктаах...

Не отрекаются любя...
Жизнь, как шахматная доска, содержит лишь две стороны: белую и черную. В ней скрывается столько задач и решений, житейских проблем, горечи отчаяния, ощущения счастья и несчастья... 
Но перед тобой всегда остается выбор: достичь, во что бы то ни было, то желаемое, пусть разными путями, лишь бы в конце остаться победителем.

                                                          
                                                                     Огдо
                   Санатыма дуу, ааспыты...

Сэттэ күнү быһа сүрэҕэлдьээбиттии, бэркэ сыралаһан самыырдаабыт халлаан, сиигин-силбигин  симэлитэн, сарсыардаттан сылаас баҕайы сардаҥалардаах ыраас күнүн  сатыылаппыт. 
Итиччэ үлүгэрдээх уутун-убаҕаһын барытын ханна иҥэринэн, хайдах угуттана охсубута буолла, айылҕа барахсан бу да сырыыга бэрт дьиктитик дьаһаммыт. 
Чугас эргин бадараан баһылла сытара эмиэ көстүбэт,   бэҕэһээ киэһээҥҥэ диэри көлүйэ саҕа килэйэ чаалыйбыт чалбахтан туох да ордубатах. 

Арай салгын биллэ ырааһырбыт чинчилээх. 
Сиик туох да сыта суох дииллэр да, эҕирийдэххэ ураты минньигэс, көрү-көҥдөй уонна дьэп-дьэҥкир туох эрэ ыраас соҕотохто тыҥаҕын толорор, санааҕын күүрдэр, сүрэххин көнньүөрдэр. 
Быһата, сонно курдары киирэн, эттиин-сиинниин тилийэ сүүрэн, улугурбут бэйэҕин чэбдигирдэн, тип-тилигирэс оҥоруохча...

Аҥардыыта саһара охсубут эрээри, билигин да тулуйбахтаһыах кэриҥнээх таллан эриэн сэбирдэхтэр, субу да тохтон саккыраабаталлар, сотору, тыал кыратык эмэ үрдэр, баайсан туран туллуохтуу, тэлээрэн тиийэн сири-буору сырдатыахтарын бэркэ баҕарар курдук,  сибигинэһиэх-хобугунаһыах айылаахтар. 
Ити сирилэһэр суугуну, арааһа, сиккиэри кытта дьүөрэлиэххэ сөп.
 Хайдах эрэ киһини дуу, дьону дуу, хардарыта түсүһэн омуннаахтык кэпсэтэрин санатар ити сэбирдэхтэр,  бу кэм кэмчи эрээри, син балачча сылаас, элбэх сарадахтаах, сэниэлээх сардаҥалардаах күнүн тиһэх күүһүн барытын бэйэлэригэр ыга тардынан, ону иҥэринэн ордук сырдаабыкка дылылар.

Оттон күһүн соччо-бачча чобооххойон дьырылаччы ыллаабат чыычаахтар дьарыйар-дьаныһар үлэлэрин күүһүрдүбүттэр кэриҥнээх. 
Тоҕо эрэ, биһиги саныырбытынан ырыалара, дьиҥ иһигэр саҥалара буоллаҕа, быһыта-орута, ырып-чырып уонна, хайдах эрэ кыйахаммыттыы, өс-саҕа буолар курдук. 
Баҕар, кинилэр да биһиги курдук тыл-тылларыгар киирсибэттэрэ буолаарай? 
Арааһа, оҕолорун көтүтэ охсон, өссө да ситэри сиппэтэх чараас кынаттарынан балачча ыраах, сындалҕаннаах сырыыны кыайалларыгар, хото сапсынан хоту сиртэн тэскилииргэ тиһэх ыйыыны-кэрдиини биэрэллэрэ эмиэ дьыл ыпсыытыгар тутуу былдьаһыыта буолуо.

Ол эрээри, ханныгын да иһин, күһүҥҥү айылҕа туспа кэрэлээх, сиэдэрэй мааны көстүүлээх. 
Кыйахаммыт да чыычаах ырыатын киһи аахайбат. 
Соҕотохто сур гынан кутуруктара субуруйар моҕотойдор сырыылара сыыдамсыйбытын эмиэ атыҥыраабаккын. 
Кыстык кыһарҕана чугаһаан, түбүгэ үксээн, тус туһугар ким да олорон турар туос иллэҥэ суох. 
Тыаҕа тахсан тирбинэр икки, дьиэҕэ-уокка сааһыланар икки, уһун күҥҥэ бүппэт дьаһал, тыын кыһалҕа ыал аайы баар суол. 
Арай, итинник түбүк кими дьалты хаамара буолуой?

- Дьэ, диэ, күһүн диэн бу ээ. 
Көрдөс да мэнэрий, тохтуур аата суох күлүгээннээтэ буолбат дуо? 
Кэлэбин да бүтэр онон диэтэ. 
Хара уутун халлаантан харса суох куппута да, соннук бэйэтэ иҥэриннэҕэ. 
Сир ийэ хонноҕо-быттыга билигин да туруктаах. 
Бэйи, мантан инньэ уу-хаар кыаҕын ылан иһиэ ээ. 
Тугу диигит, ханна баарый диэх курдук күн буолбут буолбаат,—оргууй аҕай табаҕын таһааран, бөппүрүөскэтин сототун баҕыарбыт модороон тарбахтарынан бэркэ кичэйэн кум-хам тута-тута, "маҕаһыын бастайааннай килийиэнэ" диэн муодунай ааттаах Аппырыыс оҕонньор күө-дьаа буолла.

- Хайа-ы, оттон түүнү быһа бу тыал сөп оҥордо буолбат дуо? 
Быһа иһиирэн, сабыта үрүтэлээн, түннүк ыстаабынын талыгыратан, айыы-айа, ол абына-табына аҕыйах чалбаҕы киһилиэ дуо?—хоп-сип хаата диир Морууса баабыскалара, дэриэбинэ биир саамай биллиилээх киһитэ, "иэхэйбин" диэбиттии, итини сыыска түһэрбэккэ иилэ хабан ылла.

- Оннугун оннук да, сыллата халлаан уларыйан иһэрэ дьикти. 
Ити урут, биһиги оҕо эрдэхпитинэ, оҕонньоттор этэр буолаллара, эчи балысханнаах сүүрүктээх үйэ кэлииһи, сарсын туох буоларын аны ойуун да көрүүлэнэн билиэ суоҕа диэн. 
Ол кырдьык ээ, быһыыта,--табаҕын дьэ табыллан уматтан, аны наллаан кэпсээри, буолуо суоҕу куолулаары, оҕонньор оҥоһунна.

- Чуоч-чымыйанан баран, бу да оҕонньор, ойуунумсуйума-хайаама. 
Онто да суох, ол урут, тылларын баһынан халлааны ыстанан тахсаат, таах тарыйааччылары кытта, аны, өтө көрөр борогунуостар диэннэр бааллар. 
Хата, бэртэриҥ ый инниттэн суруйа сыталлар. 
Эн араадьыйаны истибэккин дуо? 
Сарсыарда тураат, тыллыы, дьоҥҥо тиэрдэ  охсоллор. 
Киэһэ сытаргар сарсыҥҥы күҥҥүн-ыйгын хотунан-соҕуруунан бүтүннүү этэн биэрэллэр. 
Кыах дьон, таах даҕаны, дүҥүрэ да суох билэллэр,-- диэн Морууса, табаҕы тарпатар да, буруо быыһыгар иҥиэттэн олордо, онтон өр куолулаата, оҕонньору кыайардыы үрдүттэн үгэргээтэ.

Ити аата Аппырыыстаах Морууса бүгүҥҥү күннэрэ, ырытар ыаһахтара саҕаланна. 
Килиэп маҕаһыынын таһыгар, саас дьыл имийэн балачча сылыйыаҕыттан ыла, күһүн ыкса хойукка диэри киирэ-тахса дьаарбайар кинилэр идэлэрэ. 
Аппырыыс баҕас лигиир олорооччу. 
Морууса онно-манна ойон-тэбэн барбыта-кэлбитэ баар буолааччы. 
Ол быыһыгар буолары-буолбаты лахсыйан уһун күннэрин кылгаталлар. 
Ґөлээннээхтэрэ кинилэр ханна баалларын билбит бэйэлэрэ, сэргэхсийэ таарыйа сэлэһэ түһээри гыммыт кырдьаҕас, онон, бу маҕаһыыны хаһан да быһа ааспат. 
Морууса сытыы тылын-өһүн, Аппырыыс антах-бэттэх ахтыытын истэн, ардыгар ар-бур диэн адаарыспаталлар да, мөккүһэн, астына кэпсэтэн ааһар идэлээхтэр. 

Эмээхсин, эргэрбит эрээри, сайын-кыһын уларыппат биир  былааттааҕын киһи бары билэр. 
Кыһын буоллар эрэ бэргэһэтин таһынан онтун саба баанар. 
Оччоҕо мааны бөтүүк тарааҕын санатан ыраахтан кытаран көстөр төбөлөөх Моруусаны эндэппэккэ билэҕин. 

Чараас да буоллар, бэргэһэни таһынан итинтикэтэ бэртээхэй хаттык буоларын эмээхсин бэйэтинэн билээхтиир. 
Оттон сайын куйаастан көмүскэнэрэ, тыалтан хаххаланара эмиэ ити былаата. 
Чаҕылхай кыһыл сибэккилэрдээх,  маҥан хонуулаах ып-ыраас былаатын биир сырыыга сүөрэр, оччоҕо тута бобуонньуктуу баанар. 

Ол быыһыгар үчүгэйкээн бэйэлээх, сэбиэскэй саҕаттан илдьэ сылдьар, чап-чараас муос кырыбыайкатынан билигин да ситэри кырыара илик чанчыгын тараанан ылар үгэстээх.
Бүттэр эрэ, абына-табына чарааһаабыт баттаҕын сыыһыгар, кэтэҕэр  туллубат гына тугу эрэ кэтэрдибит курдук олордьу анньынан кэбиһэр.
 Сотору-сотору онтун харбаан ылан илиитин иминэн бигиир, сатана баара сытан хаалыа диэн сэрэхэччийэр. 

Саамай кылаабынайа, Морууса бобуонньуктаммыт буоллаҕына, ол аата кини дьөрү да ыксаабатын үтүө бэлиэтэ, Аппырыыһыныын манна күннүктээн уһуур санаалаах. 
Бараары гыннаҕына, булгуччу кырыбыайкатын хаҥас илиитинэн харбаан  көрүнэр, уҥатынан олохтоохтук анньынар уонна кичэйэн, ханан да быыс булан түспэтин курдук, былаатын уһуктарын сэҥийэтинэн эргитэлээн бүк тутан моонньугар тып курдук баанан кэбиһэр.  

Онтон тура эккириир, уҥа илиитигэр тирэнэр дьоҕус тайаҕын харбаан ылар, хастыыта да дугунан, ыйааһынын төһө уйуоҕун бигэргэтэн, холонон көрөр, итиэннэ моонньун уһатан, сиһин нөрүтэн баран, иннин диэки түһүнэн кэбиһэр. 

Итини барытын, килиэп ылаары уочаракка турар, атыны тугу да гынара суох дьон элбэхтик кэтээн көрөн, уостан уоска түһэрэн, киэһэ-сарсыарда дьиэҕэ-уокка кэпсииллэриттэн киһи барыта билэр. 
Сылтан сыл бу уларыйбат көстүү, мэлдьи биир сүнньүлээх сыһыан, хайдах эрэ, эмиэ даҕаны уу-нуурал, биир кэм этэҥҥэ олох кэрэһитэ курдук буоларыгар тиийэр...

Ас-таҥас тахсар сирэ, Аппырыыс этэринии, килиэп лааппыта дэриэбинэ биир кытыытын эргин сыыр үрдүгэр турар. 
Маҥан оппуохата ыраахтан кылбайан көстөрө да астык. 
Онуоха эбии киһи-аймах тыыннааҕын тухары сырдыкка талаһарыныы, ити маҕаһыын дьиэ кылбаата дьону да угуйарга туох эрэ кистэлэҥнээх  кэриҥнээх. 
Инньэ гынан, дьуһуурунай курдук, сарсыардааҥы чэйин ирэ-хоро иһээт, оҕонньор килиэбин лааппытыгар аа-дьуо кэлэн, таска быраҕыллыбыт куруук тохтуур мас дьааһыгар дьөрөллөн олорор буолар.
 Бөх хомуйааччылар кытта итини билэр буоланнар, оҕонньор дьааһыгын хаһан да бырахпаттар, өскүөрүтүн оннуттан да халбарыппаттар. 
Сиппиирдэринэн тула ып-ыраас гына харбаан ааһаллар. 
Онон, Аппырыыс олбоҕо тыытыллыбат сокуоннаах. 
Кини кэллэ да, күн аҥара сиэбин хастан, хаалаах табаҕын таһаарар, өөр да өр астаһан биир сотону таба тутан оруур уонна аа-дьуо, ол-бу диэки көрө-көрө, кичэйэн бэлэмнэнэр. 
Ыксаабыт киһи тугун бытаанай, ыл, мин уматыым диэн кыйаханыах да курдук эбит эрээри, Аппырыыс ханна бараары тиэтэйдэҕэй? 
Күнэ-дьыла тустаахха, киниэхэ, уһаабыта оччо.
 Сото кэбиһэн табахтыы олорор оҕонньору ыраахтан көрөн, хойутаабыт ынах ыаччылар чаһыны сыыспакка сирдэтэллэр. 
Ыксаабычча, уутугар аҥаарыйбыт кыраларын мөҕөн-такайан, өр гымматтар,  туруора охсоллор:

- Күн ортотугар диэри утуйа сытар буоллаҕа. 
Көр, ити, Аппырыыс кырдьаҕас былыр үйэҕэ маҕаһыыныгар тиийбит буолбат дуо? Тур-тур, ынахтары үүрэ тарт! 

- Оо, дьэ, Аппырыыска биир ынахпытын биэриэххэ эрэ... 
Оччоҕо саатар онтун ыатаҕына, бодьуустаһан бытаардаҕына... лааппытыгар хойут кэлиэ этэ буоллаҕа дии,--диэн үнүр Баһылайаптар сиэн уоллара турумаары бууннаан, оннооҕор, усулуобуйа туруорбут сурахтааҕа.

Сорох бэдиктэр Аппырыыс барахсаны итиннэ олорорун үлэлиир дии саныыллар эбит.

- Эһээ Аппырыыс тоҕо хоньокуулга дуу, эбэтэр уоппускаҕа   эҥин барбатый,--диэн былырыын пиэрибэйгэ киирбит оҕо туоһуласпыта уһун күлүү буолбуттаах.

Оттон бүгүн күн ортото буолуохча да, ким да эбии биллибэтэ, килиэптэрэ да тардылынна. 
Уочараттаахтар саҥа мустан эрэллэриттэн сылыктаатахха, арааһа 12 чаас чугаһЇаабыт бадахтаах.

- Хата, били биһиги Тарыысабыт бүгүн суох дуу?—Морууса чарапчыланан ырааҕы көрө сатаата, кэпсэтиэҕин бу оҕонньор тоҕо эрэ тылга тииспэтиттэн иһигэр кыһыйа санаата.

- Эс-суох, маарыын эрдэ били сараҕар сиппиирин сүгэн пуордун диэки баран эрэрэ...—Аппырыыс, бөппүрүөскэтин күүскэ обороот, тыастаахтык эҕирийдэ.

Ити икки ардыгар үс бөдөҥ бэйэлээх уола хааннара  маҕаЇһыын дьиэ хаҥас єөттүттэн тахсан, ыллык суолу батыһЇан, оол көстөр дьиэлэр диэки сорунуулаахтык сулбу хааман аастылар.  

- Хата бу үчүгэй эбит, Тарыыса тэлгэһэтин тарбаатаҕына, бука, сөмөлүөтэ булгуччу кэлэрэ буолуо ээ,--Морууса күлэн кэҕийдэ эрээри, хараҕын кырыытынан били дьону, субу ааһан истэхтэринэ сиирэ-халты көрөн кэбиһэн, сирэйдэрин да дьүүллээн өйдөөбөккө хаалла. 

Кини барахсан бэркэ мунаарда.
 Кимнээх сылдьар баҕайыларай, бу үлүгэр ардахха хаһан кэлэ охсубут буоллахтарай диэн иһигэр түргэн бэйэлээхтик ырыта, санаатын ыырын лаппа ырааҕынан анаара оҕуста. 
Дьүһүннэрин да көрбүтэ буоллар атыҥырыах чинчилээх ээ, быһыыта. 
Тоҕо эрэ таҥастара-саптара биһиги эргин дьонтон атын бэйэлээх.
 Бу үлүгэр хомуур, быйаҥ саҕана хайдах буолбут эр киһи итинник мааны  бинсээктэнэн баран бөһүөлэк устун хаамтаҕай? 
Ити аҕамсыйбыт киһилэрэ хамыһаардыы балачча улахан бартыбыаллаахха дылы. 
Јрө тарааммыт хойуу  баттаҕа сөбүгэр да сиккиэргэ омуннаахтык  өрүкүйэрин Морууса бэркэ атыҥыраата. 
Итинник көп түүлээх төбө бу эргин баарын... дьэ, чахчы мунаарда ээ. 
Оттон икки атына лаппа эдэр кэриҥнээхтэр эрээри, өссө ааһа баран эттэххэ, букатын оҕолор быһыылаах. 
Тутталлара-хапталлара оннук. 
Атыллыыллара атылыы эрээри, тоһоҕо курдук үрдүк бэйэлэригэр субу саҥардыы эт туппут  буолан, тобуктара хайдах эрэ уһуктааҕынан токуҥнаһар курдукка дылылар.
 Кыанар эрэттэр быһыылаах эрээри, эбээ барахсан элбэҕи билбит харахтара чахчы олус эдэрдэрин эрдэттэн бэлиэтии көрдүлэр.
 Бэйи эрэ, буолбутун да иһин, дьикти айаннаах уолаттар эбит. 
Эмиэ дьоҕус бартыбыалга маарынныыр, туох хаппыт диэн ааттааҕа буолла, кыра чымадаанныҥыны туппуттар. 
Бу эргин итинник мал атыыламмытын киһи истибэт. Баара буоллар саатар биирдэ эмэ  көстүө эбитэ буолуо. 

Дьэ, диэ. 
Этиэх иннинэ, көрүөх бэтэрээ өттүгэр кими-тугу билбэтэҕэ баарай. 
Оттон бу сырыыга Морууса баабыска аата-суола "алдьанарыгар" тиийдэ, ылы-чып саҥата суох барда.
 Били дьону хаамалларыттан-сиимэллэриттэн таайаары көрө сатаата да мэлийдэ. 
Биир үксүн онтуттан эмээхсин лаппа мунаарда, хайаларын да бу диэн билбэтэ. 
Инньэ гынан, киэҥ хардыылаах эрэттэр сыыры түһэн ыраатыахтарыгар диэри батыһыннары одуулаата. 
Онон, Аппырыыс оҕонньор тохтоло суох тугу эрэ кэпсиирин, бэйэтин мучумааныгар буолан, дьүүллээн истибэтэ даҕаны.

Ити икки ардыгар эмискэ, хантан да кэлбитэ биллибэккэ, үрдүлэринэн АН-2 барахсан бу көтөн тигинэтэн кэлэн, били Тарыыса баар сирин диэки намтаан барда, тыаһа бидигирээн-бидигирээн баран түргэн үлүгэрдик хам баран, соҕотохто мэлис гынна.

- Бай, доҕор, тугун тиэтэйбитэй, килиэп да кэлиэн иннинэ кэлэр дьарапалаан буолла ээ. 
Тарыыса табаарыс, тиэргэн тойоно Тарааһап Бөтүрүүс, баччааҥҥа диэри тарбыыр үлэтин бүтэрбэтэх муҥа буоллаҕа дуу.
 Тугун бэрдэй, саатар кини биллиэх эбит,-- диэн Аппырыыс мунаарбыттыы халлаанын мыҥаата.

- Оҕонньор, бөлүүн ол-бу куһаҕан тахсыбыта иһиллибэтэҕэ. Кэлиэхтээх кэлэн түстэ ини.
 Хата бэрт эбит диэххин, ардахха  хаайтарбыттары ити аата бүгүн таһыыһылар,--диэн, баар балаһыанньаны бэркэ быһаарбыттыы туттан, Морууса ойон турда. 

Оройуон кииниттэн, дьэ, сонун бөҕө кэлбитэ биллэр. 
Хоп-сип хонноҕуна эргэрэр. 
Оттон имиллибит-тэпсиллибит этэрбэс курдук эргэ эриэхэ сураҕы онтон-мантан тонохтоһору Морууса сэҥээрбэт. 
Саҥаттан тоҕо матыай, ол иһин сорунан туран тэйиччи сиргэ, сөмөлүөт лиҥкинээн кэлэн субу түспүт пуордугар суһаллык ыстанарга сананна. 
Дэриэбинэҕэ тахсан иһээччилэри аара да көрсөн, таарыччы ылахтаһан ыйыталастар, кырдьык, элбэҕи сомсуохтаах. 
Онтун барытын мунньан лааппытыгар кэлэн ыһа-тоҕо кэпсээтэҕинэ саатар Аппырыыс сэҥээрэр ини, доҕор. 

Ити эрээри Морууса туһугар моһуок сарсыарда буолла. 
Тыаһа суох сөмөлүөт да кэлбитэ баара, билбэт дьоно көрдөрбүтүнэн көстүбэккэ да ааспыттара... 
Эмээхсин санаатыттан били билбэт үс киһитин көхсө тахсан биэрбэтэ. 
Кини бэйэлээх итини барытын  билбэккэ-көрбөккө хаалбыта дьиктитин ааһан, бу түгэҥҥэ туох эрэ кистэлэҥ баар сылыгын сүрэҕинэн таайарга дылы гынна, хаамыытын эбэн биэрдэ...

- Ээ, чэ, кытаат, Морууса, арыый сэниэлээх, эдэр киһи эн бардаҕыҥ. Сонуннаах кэлээр, миигин быһа ааһаайаҕын, туохта эмит бу эргин төлө тутан ааһаар,--Аппырыыс үлэһэ хаалла.
- Ама дуо, эдэрим оҕоккото сыттаҕа! 
Айыы-айа, бу да оҕонньор ол-бу буолан,--эмээхсин чуора бэрт ээ, балачча ыраахтан хаадьыны истэн, оонньуу-күлэ кэриэтэ хардарсан, бэйэтин холугар бэрт сэниэлээхтик хаама турда.

Аппырыыс соҕотоҕун олорбута ыраатта. 
Эмээхсинэ баарына ити Моруусалыын бэркэ бодоруһаахтыыр этэ. Оччолорго, бу билигин баабыска да дэннэр, Морууса баҕас киниттэн эдэр буоллаҕа. 
Саҥардыы ыал буолан, сыллата кэриэтэ төрүүр мааны кыыс дьахтары киһи бары сэҥээрэ көрөрө. 
Оттон Аппырыыстаах оҕолоро суох буолан былыр биир уолу ииппиттэрэ, онтулара төһө эмэ улаатан баран, ыалдьан төннөөхтөөбүтэ. 
Инньэ гынан эмээхсинэ эрэйдээхтиин саастарын тухары иккиэйэҕин эрэ, биири санаан баран, бэркэ өйөһөн-убаһан быр-бааччы олорбуттара. 

Сэргэстэһэ тэлгэһэлээх ыаллара табыллыбатахтара. 
Хантан эрэ дойдулаах барахсаттар бу эргин кэлэн олохсуйбуттара быһыылааҕа. 
Төрүт-уус суох дьоно, тулаайахтарбыт дииллэрин аанньа Аппырыыстаах хаһан да ону иҥэн-тоҥон сураспат этилэр. 
Күннээҕинэн, киирэ-тахса билсэллэрэ. Дьахтар аһараах баҕайы, эрдэ өлбүтэ. 
Эр киһи соҕотоҕун кыыһын кытта бэйэтэ хаалбыта. 
Онтон ыла Аппырыыс кинилэргэ эһээ курдук көһөн киирбитэ, кыһалҕалаахтар кыттыһан, бииргэ бур-бур буруо таһаарбыттара.
 Ґлэҕэ сылдьар киһиэхэ оттуллубут оһоҕу да маныыр туһа ини. 
Ол быһыытынан кини, төһө да сааһырдар, уу-хаар өрөн, күнүс оҕону аһатан, бэркэ  дьиэһиттээн абыраабыта ээ. 
Дьиэлээх киһи күһүн-саас бултуур идэлээҕэ. 
Онон, кыра да буоллар, син кус-куобах сыллата көстөн иһэрэ.
 Кыстык кыһалҕата кыттыспыт дьону—кинилэри ырааҕынан тумнара, ньир-бааччы, күө-дьаа олорбуттара баара...

Ону баара, кыыс хороччу улаатан, оскуолатын бүтэрэр сылыгар аҕата аны оһолго дэҥнэнэн суох буолбута. 
Аппырыыс итинтэн олус аймаммыта, бу үлүгэр өлүү-сүтүү, ыар дьылҕа миигин батыһар баҕайыта дуу диэн улаханнык суламмыта.
 Кистии-саба дьон: "Ити аата Аппырыыс оҕонньор холумтанын тардыыта  быһыылаах",--диэн күтүрүүр-омнуолуур курдук ботугураһаллара оҕонньор кулгааҕар эмиэ иһиллибитэ. 
Омун-төлөн диэн баҕайы, ити тилийэ тиэргэни биир кэмҥэ тумнуох да айылаах буола сылдьыбыттара эмиэ баара.

Дьыл—хонук. 
Онно суохха бадааһын буруй төһө өр иҥээхтиэй.
 Оҕонньор ханна баар күөдьүйбүт холумтаныгар буору тамныахтарай. 
Сайаҕас бөҕө, уу чуумпу эһээ барахсан бэйэтэ бэйэтигэр, кими да чыычылаабакка олороохтуура. 
Дьон саҥатын-иҥэтин иҥэ-тоҥо сатаабатаҕа, хомнооботоҕо. 
Хата, ыала киһи эрэйдээх өлүөҕүттэн, оҕонньор аны бэйэтин, былыр үйэҕэ халдьаайыга тахсыбыта ырааппыт эмээхсинин аһыйара ордук күүһүрбүтэ. 
Дьиэлээх киһи, эрдэ бараахтаабыт ойоҕунуун, иккиэн да эдэр дьон этилэр эбээт. 
Инньэ гынан, икки нэлэмэн тэлгэһэ чахчы иччитэхсийбитэ. 
Кыыс барахсан, хайыай, кинини манаан олоруо дуо, үөрэнэ диэн ааттаан, дьол көрдөһө куораттаабыта, Аппырыыс дьонун дьиэтигэр олорбутун курдук соҕотоҕун хаалбыта, ханна да көһө сатаабатаҕа...

Бу санаатаҕына, Аппырыыс диэн аат киниэхэ иҥмитэ ырааппыт эбит. 
Арааһа, оҕо ииттэн уолланан, онтулара улаатыыта бадахтаах этэ. 
Бука, оччолорго үс-түөрт саастаах бэдиктэр буолуохтара ээ. 
Уолларын кытта бииргэ оонньуур оҕолоро "Хабырыыс Дьөгүөрэбис Маппыайабы", ыык-ээх суох, быһата бэйэлэрин тылларыгар олордон: "Аппырыыс Ґөрэбис Ыайап" диэн ааттаан күлүү бөҕө буолбуттааҕа. 
Бастаан утаа Аппырыыс Ґөрэбис аатыран, киэҥ эйгэҕэ саҥа биллибит киһи, сыллар аастахтарын аайы, улам эргэрэн диэбиттии, били аата кылгаан, сыччах  Аппырыыһа эрэ хаалбыта кытта быданнаахтык ырааттаҕа эбээт. 
Билигин дьон, мэктиэтигэр сурукка киирэр аатын билэллэр эрэ, суох эрэ, саарбах.

Ааспыты эргитэ санаан оҕонньор сылаастык, бытыгын аннынан кистээн мүчүҥнээн ылла. 
Оҕолор барахсаттар аанньал тэҥэ дьон буоллахтара, санаабыттара тастарыгар, көрбүттэрэ харахтарыгар...

- Аппыйыыс эһээ, эйиэхэ дьонной кэлбиттэй! Байыаҥ үһү!—хатырыктаах маһы туора миинэн ат гына оонньообут биэстээх бэдиктэр, Мэхээлэптэр улаханнара Миичэ уонна кинилэр аттыларыгар олорор Сиидэрэптэр Баабыллайдара өрө көтөкөччүһэн тиийэн кэллилэр.

- Бай, Миичэ, кимнээҕий ол?—оҕонньор туоһуласта, туруон эрдэттэн ыарырҕаата.

- Эһээ, билбэтим ээ, оннооҕой бу биэйбит кэмпиэттэйэ хайдах эйэ, биһиэнин куйдук буолбатах. 
Көй эйэ,--дии-дии, хайы-үйэ эмэн ыраатыннарбыт минньигэһин буордаах илиитинэн ороон, оҕонньор ытыһыгар соҕотохто ууран биэрдэ, төп-төгүрүгүнэн кылап-халап көрдө.

- Ээ, мин да тугун билиэмий, ас курдук ас ини, доҕор. 
Мэ-мэ, сиэ мантыгын, мин тииһим суох,--диэн уолчааҥҥа оҕонньор төттөрү уунна, мичээрдээн эрэ кэбистэ.

Баабыллай баара Миичэтин иннигэр быһа түстэ, эһээ оҕонньор кыра күрдьэх саҕа кэтит баппаҕайыттан ким-хайа иннинэ сып гыннаран, айаҕар укта. 
Онтон уордайа охсубут уол, доҕорун ситэ баттаан иэстэһээри эккирэтэн, били мас атын кымньыылаан, сыыры таҥнары дьиэлэрин диэки иҥкил-таҥкыл иккиэн сырса турдулар...
                           ж   ж   ж 

                                         
Аанчык бүгүн бырааска бара сылдьан дьиҥнээхтик биллэ, кини кырдьык ыарахан буолбут. 
Кыыс олус диэн үөрдэ. 
Кырдьыга, маннык эмискэ хат буолуом диэн күүппэтэҕэ да, ыраламматаҕа да эрээри, эдэр баҕайы быраас кыыс эмискэ:

- Мин көрөрбүнэн, ыарахан буолбуккун, 4-5 нэдиэлэни туруорабын, чахчытын УЗИ оҥордоххо билиэхпит. 
Эҕэрдэлиибин дуу, эрдэ диигин дуу?—диэбитигэр соһуйан олоро биэрбитэ уонна сирэйэ кыып-кыһыл буола тэтэрбитэ.

Дьахтар аймах быһа ааспатах эрээри, хаһан да хайгыы-сөбүлүү көрбөт уустук-олуона остуолугар тахсарыгар маарыын олус кыбыстыбыта билигин тоҕо эрэ ааһан хаалбыта. 
Арай түөстэригэр, хантан кэлэ охсубута буолла, биир кэм ип-итии хаан кутуллан киирэн өссө эбии долгуппута. 
Онто сирэйигэр кытта тиийэн кыыс кып-кыһыл буолбута. 
Сүрэҕэ битигирэччи  тэппитэ, тута иһигэр туох эрэ олус күндү, сыаналаах таһаҕастаммыт  курдук санаммыта.

- Махтанабын, эҕэрдэҕэр. 
Суох-суох, эрдэ буолбатах, саамай табыгастаах...—диэбитэ эрээри Аанчык салгыы ситэри эппэтэҕэ.

Көнтөрүк үрдүк остуолуттан, тымныы тимир үктэлгэ тирэнэн, бэркэ сэрэнэн түспүтэ, тиэтэлинэн таҥнан барбыта.

Халаатын быакаччы курдаммыт быраас кыыс бэрт үөрүйэхтик эрэһиинэ бэрчээккилэрин тыастаахтык турута тыытан устуталаабыта, туох эрэ суурадаһыннаах иһиккэ бырахпыта, ыга хаппахтаабыта: "Ол аата ийэ буолабыт, сотору учуокка туруохпут уонна бииргэ кэтэниэхпит, кэлиэхтээх киһибитин күүтүөхпүт",--диэн уураахтаабыта. 
Кини истиҥник мичээрдээбитэ уонна кумааҕыга ийэ буолуохтаах эдэр дьахтар тугу толоруохтааҕын, тутуһуохтааҕын сиһилии суруйа олорбута.

Аанчык быраас кыыстан тугу эрэ үчүгэйи бэлэхтэппиттии санаан ылбыта. 
Ол иһин буолуо, кумааҕыга тиэтэллээхтик сыр-сыр тыаһыыр уруучука төбөтө кытта кини дьылҕатыгар кыттыгастаах курдуга. 
Мантан ыла кыыс соҕотох бэйэтэ аны иккиэ буолбуттарын туоһулаабыт бастакы суруйуу кини уйулҕатыгар итинник дириҥник хатаммыта.

Көрдөрөн тахсан, сатыы, олорор уопсайын диэки хаампыта. 
Соһуччу сонунтан өмүттүбүтэ дьэ арыый ааһан, арааһы эргитэ санаан барбыта. 
Дьиктитин, кини киһини өйдүүр буолуоҕуттан соҕотох бэйэтэ сотору баҕайы иккиэ буолуохтара баар ээ. 
Эс, тоҕо иккиэ эрэ буолуой? Кини, Аанчык таптыыр уолун 
Толигы кытта үһүөлэр дии, оҕолорун олус күүтүөхтэрэ, таптыахтара. 
Кыыс буоллаҕына үүт-тирии Толя курдук кыраһыабай, ыраас сэбэрэлээх буолуо. 
Оттон уол буоллун? 
Оччоҕо, оччоҕо... 
Аанчык бэйэтин курдук бэрт номоҕон, ис киирбэх да буоллун ээ. 
Соннук, кыыс булгуччу Толяҕа маарынныан наада эбит, наһаа кэрэ, нарын буола улааттаҕына дьон бары хайгыы, сөҕө, мичээрдии көрүөхтэрэ турдаҕа. 
Кинини куруук үөрүү-көтүү арыаллыа, дьоллоох-соргулаах эрэ дьон тулалыа. 
Оттон уол ийэтин курдук дьүһүннээҕэ саамай сөп, киһиэхэ барытыгар харахха быраҕыллара булгуччу буоллаҕай? 
Син биир сириллэн туора да көрүллүө суоҕа эбээт. 

Итинник баламат санаатыттан иһигэр бэйэтэ да кыбыстан, Аанчык иһийэ-бүгэ охсон, бэйэтиттэн бэйэтэ көҥөнөн, салгыы тугу да ыраламмат буола сатаата. 
Бэйи, киэһэни күүтүөххэ, Толя үөрэҕэ бүттэр эрэ уһуо суоҕа, булгуччу кэлиэҕэ. 
Оччоҕо Аанчык сэрэнэн эрээри, эмиэ соһуччу баҕайытык бу сонунун быктарыа. 
Оо, төһө эрэ үөрэр, уол кинини эмиэ олус таптыырын, күн аайы эппэтэр да,  сүрэҕинэн сэрэйбитэ ыраатта. 
Оччотугар оҕолоноллоро кинилэр иккиэннэрин дьоллоро буоллаҕа...

Кыыс уопсайыгар кэлэн суунна-тараанна, аһаата уонна үлэтигэр барардыы оҥоһунна. 
Кини бу Оҕо дьиэтигэр үлэлээбитэ хайы-үйэ сыл аҥарыттан орто. 
Хоһугар иккиэлэр эрээри,  анарааҥҥы кыыһа уоппускатыгар дойдулаабыта ыраатта, сотору кэлиэхтээх. 
Ол кэмҥэ Аанчык бэйэтэ олордо. 
Кырдьыга, соҕотоҕун буолбатах, кэлэ-бара Толик хонуктуур буолбута син ырааттаҕа.

Ґлэлиир сирэ ырааҕа суох, субу уопсай кэтэҕэр турар аныгылыы мааны оҥоһуулаах, соторутааҥҥы тутуу дьиэ. 
Оҕолоро да диэн, эрэйдээхтэр бары быыкаалар, кини бөлөҕөр сүүрбэ биэстэр. 
Аанчык манна күһүн үлэҕэ киирэригэр үксүлэрэ эмиийдээх эрэ этилэр. 
Быраҕыллыбыт, сириллибит барахсаттары бытыылкаттан суосканан аһатар кини соруга этэ. 
Сууларын уларытан, сууннаран-ыраастаан, саҥалыы суулаан оронноругар сытыарар. 
Кими эрэ эмкэ илдьэр, кими эрэ уйатын туорайыгар ыйаммыт тыаһыыр оонньуурдарын сахсыйан саарата сатыыр. 
Ол икки ардыгар хайаларын эрэ атын эмкэ, массаж хоһугар таһар, атыттарын төттөрү аҕалар. 
Сытар оҕоҕо илиитэ хаһан да киһилии тиийбэт, биир кэм массыына курдук хаба тардан ылар—сүүрэр, ылар—суутун уларытар, ылар—аһатар, ылар—эмиэ төттөрү сытыарар. 

Эрэй диэтэҕиҥ, ити хас биирдии хамсаныыта, ол аата үлэтэ, оҕолор эрэйдээхтэр ытабылларынан доҕуһуолланар. 
Ким эрэ ыҥырар, үҥсэргиир, ардыгар эмиэ да кыыһырар курдук ытыырын Аанчык аны арааран билэр буолбута. 
Инньэ да гыннар, хайыай?
 Сүүрбэ биэс кырачааҥҥа соҕотох ийэ буолар наһаа уустук. 
Дьиҥэр, этэҥҥэтэ буоллар, хас биирдиилэрин төрөппүт ийэ бэйэтэ чөкө, күнү быһа бүөбэйдиир аналлаах этэ. 
Кини икки илиитэ итиччэ элбэх оҕоҕо, хайдах да гын, син биир тиийбэт. 
Кыып-кыра барахсаттар тот эрэ буолалларын хааччыйар кыахтаах. 
Сорохтор, сууларын уларытааккын, сонно илиттэхтэринэ да, аныгы уочаракка, 
Аанчык хаһан биир-биир барыларын бүтэриэр диэри, сыталларыгар эрэ тиийэллэр. 
Дьиҥэр, үлэ ирдэбилигэр этиллэринэн, барыта чааһынан болдьохтоох. 
Ол эрээри оҕо робот буоллаҕай, эн чааскар кыһаммат. 
Аһаабытын сыыһын сонно тута ииктээн баран хам аччык буола түһэр, тохтоло суох ытаан бэбээрэр эрэйдээҕи кини, түбүгүн быыһыгар кистээн, булгу эбии аһатар. 
Аһынара оччо. 
Тыынар тыыннаах эрэйдээх сыыһа-халты түспүтэ, эн ханнык да быраабылаҕар баппат.
 Буолаары буолан төрүү иликтэриттэн тулаайах хаалбыт бу оҕолор... 

Аанчык, оҕолорун аһынан, син биир быыкаатык да буоллар быыс булан, ааһан иһэн сууларын анныгар илиитин батары биэрэн илийбитин-илийбэтэҕин бэрэбиэркэлиир. 
Инчэҕэй буоллаҕына, тута, иккистээн уларыта охсор. 
Оччоҕо эрэ, ытаан мэрбэҥнээбит сирэй, "һуу" гынан, уу-хаар баспыт хараҕынан мичээрдииргэ дылы гынар. 
Онуоха уһуннук ымманыйан туруоҥ баарай, кураанах суоскатын айаҕар угаат, кыыс салгыы сүүрүүнэн эрэ кэриэтэ атын дьаһалыгар ыстаннаҕына эрэ барытын кэмигэр толорор, бүтэрэр кыахтанар.

Ити өссө кыра диэн манна баар саастаах сиэстэрэ кини кэлээтин сэрэппитэ. 
Оҕолор улааталлар, хамсаан, туран-олорон бардахтарына,  ирдииллэрин биллэхтэринэ ытабыллара үксүүр, көрүллэллэрэ эбии уустугурар. 
Ону да кыыс өйдөөбүтэ. 
Биирдэ эмэ илиитигэр ылан көтөхтөҕүнэ, иһиллээбиттии ах барар кырачааны, ама, тугу да билбэт диэҥ баарай? 
Кимнээҕэр бэркэ илиини араараллар, кыратык да чугаһаатаргын силим курдук сыста, соҕотохто хатааста түһэллэр уонна туох дииргин күүппүттүү чуумпура иһийэллэр. 
Кып-кырачаан тарбахтарынан түөскэр хатана түһэллэр уонна эйэргээбиттии уу-хаар баспыт харахтарынан мичээрдээн муҥнаналлар. 
Сып-сырдык саһархайдыҥы харах, сороҕо күөх, сороҕо хара... эрээрилэр тоҕо эрэ бары биирдик, көрдөһөр-ааттаһар курдук,  көрөргө дылылар. 
Оччоҕо, хайа да бэйэлээх дьахтар, бу кырачаан барахсаны халбарыччы анньар кыаҕыттан ааһара буолуо ээ. 
"Эрэйдээхтэр ийэлэрин эрэйэллэр ээ, быһыыта",--дии санаатаҕына, бэйэтинэн охсон, ийэтэ суох улааппыт оҕо сааһын санаан, уйадыйан ылааччы.
 Ол иһин ити туһунан санаабат буола сатыырга кини кэнники ыйдарга син мээнэ үөрэннэ. 

Манна үксэ ыалдьааччылар сыталлар, ол аата, эмтэммэт эбэтэр уустук ыарыылаах диэн, төрөөттөрүн кытта кинилэртэн  ийэлэрэ аккаастаммыттар. 
Чэгиэн баҕайы кырачааннары, ардыгар, иһээччи, күүлэй дьоно бырахпыт буолаллар. 
Сорохтору онтон-мантан булаллар. 
Олору кэтээн көрөллөр, доруобай буоллахтарына оҕото суох ыалга ииттэрэ биэрэллэр. 
Онуоха халыҥ уочарат. 
Сороҕор быыһылаан атын куораттартан, омук дьоно эҥин кытта ылаллар дииллэр. 
Ол тоҕотун, төһө уустугун, көҥүллэнэрин-көҥүллэммэтин Аанчык билбэт, ыйыта да сатаабат. 
Иһигэр оҕолоруттан наһаа көҥөнөр, кимиэхэ да биэриэн баҕарбат да, бопсор кыаҕа, биллэн турар, суох. 
Кини тыын соруга—бу оҕолору күннэтэ көрүү-харайыы, хаста да аһатыы. 
Онон бүтэр. 
Ытыыр-ыгылыйар буоллахха, бириэмэҕин таах ыыттаххына, хайа эрэ оҕоҥ аччык хаалар кутталланар буолаахтаатаҕа.

Ґлэтин кыһамньылаахтык уонна түргэнник толорорун иһин кыыһы хайгыыллар. 
Оннооҕор Саҥа дьылга эҕэрдэни кытта бириэмийэ биэрэн турардаахтар. 
Эбиитин эһиил үөрэххэ киирэргэ мэктиэлиэхпит диэбиттэрэ. 

Онтон Аанчык олус үөрбүтэ, бука, ити эппиттэрин хоту сөбүлэниэ даҕаны. 
Быйыл учуутал буолбут киһи дуу диэн таах туттарсан көрбүтэ да, баала ситэ хапсыбатаҕа, кыайан киирбэтэҕэ. 
Дьиҥэр, итинник атын дьоҥҥо кэпсиир эрээри, кини үөрэххэ киирэ сатаабыта иһэ истээх этэ. 
Биллэн турар, туун-тулаайах кыыһы, баала да үгүөрүтэ суоҕун үрдүнэн ылбыттара. 
Миэстэ  кырыымчык, баҕалаах баһаам этэ. 
Кини үөрэххэ киирбитин истэн, докумуонугар илии баттаан деканаттан тахсан истэҕинэ, биир ытаабыт-соҥообут, кып-кыһыл уостаах, будьурхай баттахтаах  дьахтар, арааһа оҕото хапсыбатах быһыылааҕа:

- Ханнык эрэ илэчиискэлэр бырахпыт оҕолоро тулаайах аатыран куонкуруһа суох быһа киириэхтээх үһү! 
Оттон мин оҕом, ийэлээҕин-аҕалааҕын, үрүҥ көмүс мэтээллэммитин буруйугар "хапсыа" суохтаах! 
Кини оннугар киирбит ити тулаайаххыт, көрөөрүҥ да истээриҥ, икки ыйынан итирикситтии барыа, син биир үөрэҕи ылыа суоҕа,--диэбитин эт кулгааҕынан истибитэ, иэнэ кэдэҥнээбитэ.

Кыыс, паркет муостаҕа хам хатаммыт курдук, биир да хардыыны оҥорор кыаҕа суох туран хаалбыта. 
Икки хараҕыттан сып-сырдык таммахтар төтөлө суох тохтон барбыттара. 
Туман быыһынан көрдөҕүнэ, кинини буруйдаабыттыы одуулуур харахтар онтон-мантан, төгүрүччү өттүттэн "дьэ, хайыыр эбит" диэбиттии, дьөлө үүттүүллэрэ.

- Эһиги... миигиттэн сылтаан үөрэхтэн маттыгыт дуо? 
Бу мантан атыҥҥа барар кыаххыт суох?! 
Оччотугар мин барыам! Ылыҥ, киириҥ, үөрэниҥ, киһи буолуҥ. 
Ол эрээри, миигин сэнээмэҥ, илэчиискэлэр оҕолоро буолбатахпын, эһиги да үөрэҕэ суох син биир киһи буолуом,--диэт, сорунуулаахтык деканакка төттөрү киирбитэ.

- Докумуоммун ылыыһыбын, мин... атын сиргэ барыыһыбын,--диэн сымыйалаан кубарыппыта.

Онуоха дьиктитэ баара, бу икки ардыгар сибилигин үөрэн-көтөн тахсыбыт кыыс баччалаах  былдьаһыктаах миэстэттэн тоҕо аккаастаммытын ким да туоһулаһа барбатаҕа, саҥата суох түргэн үлүгэрдик кумааҕытын була охсон утары ууммуттара.

Итинтэн эмиэ соһуйбут-хоргуппут кыыс, сап-салҕалас илиилэринэн били кумааҕылары куду харбаат, тахсар ааны былдьаспыта. 
Баҕар ким эмэ, хайдах-туох буоллуҥ диэбитэ буоллар, санаата уларыйыа эбитэ дуу. 
Ханна эрэ санаатын үгэҕэр күүтэ-эрэйэ санаабыта туолбакка, онтон ордук хомойон, синим биир диэт иннин диэки дьүккүйэн испитэ. 
Ааҥҥа үмүөрүспүт оҕолору түҥнэри көтө сыһан көрүдүөр устун сүүрбүтэ. 
Уһукка, өрөмүөннэнэ турар кураанах аудиторияҕа киирэн уйа-хайа суох ытаабыта дуорааннанан көрүдүөр нөҥүө уһугар иһиллибитэ быһыылааҕа да, кыыска ким да чугаһаабатаҕа.
Бачча тухары атаҕастаммыт курдук санаммат буолара да, тыл баар эбит кыһыылаах да, ыарыылаах да. 
Кимнээх буолан көмүскэтиэй?  
Ханыыта суох эрэйдээҕи аҥардастыы атаҕастаатахтара абатын... 
Кинини туора соторго хантан ылбыт бырааптарай? 
Кыл түгэнигэр, хаста да өчөһүөх, миэстэтин туран биэриэ суох курдук санаабыта эрээри, оо, ити харахтар... 
Бука бары кинини тымныытык, хаҕыстык, туохтарын эрэ былдьатан өһүрбүт курдук туһуламмыт элбэх да элбэх сып-сытыы харахтар. 
Хайдах итинник дьулаан харахтары кытта биэс сыл эллэһэн, тэҥҥэ этэҥҥэ сылдьыахха диэтэххэ, ыарахан этэ. 
Ол иһин аккаастаммыта. 

Дьиҥэр, ити кыһыылаах-абаккалаах түбэлтэ ааспытын кэнниттэн, холкуйаат,  хайдах эрэ кэмсинээччитэ суох. 
Хата, туох имнэммитэ буолла, арааһа, дьылҕата харыстаабыт дьүһүнэ буолаахтыа, иннигэр кинини күүтэр туох эрэ улахан алҕастан мүччү туттаран быыһаан ылбыта буолуо дии саныыр. 
Кыахтаах баҕайытык, атын үөрэххэ киирбитим да диэбитэ баара? 
Киһи да күлүөх, Аанчык докумуонун туттарарыгар хас да сиргэ туттарсарга холонор албаһы билээхтээбэтэ даҕаны ээ. 
Букатын да мантан атын үөрэх туһунан санаабакка сылдьыбыт кыыс толкуйа туора-маары сүүрэр кыаҕа суоҕа. 

Онон, тиһэҕэр туга да суох хаалбыт кыыс, ол күн саҥата суох малын хомунан, абитуриеннаан бүппүтэ. 
Уопсайтан тахсан, аа дьуо-хааман, хайа диэки барарын бэйэтэ да билбэккэ, оптуобус тохтобулугар тиийбитэ. 
Онно баар кыра киоска түннүгүн аттыгар, быһыыта бэрт өрдөөҕүтэ сыстыбыт, ардах-хаар үлбүрүйэн, күн уота тобулу көрөн, дэлби саһаран хаалбыт  биллэриигэ хараҕа хатаммыта. 
Дьэ, онто, тиһэҕэр, дьыалатын барытын бэрт судургутук быһаарбыта. 
Кыыс итиннэ этиллибит нүөмэрдээх оптуобуска олорон, олус судургутук оруобуна "Күнчээн" Оҕо дьиэтигэр тиийэн кэлбитэ.

Хата, алҕас бу үлэҕэ түбэһэ түһэн абыранна даҕаны. 
Тулаайаҕын истэн, үгүс кэпсэтиитэ суох, тута уопсайга олохтообуттара. 
Бастакы кэмҥэ бииргэ олорор кыыһа сүбэлээн-амалаан, үлэтин сатыар диэри үөрэтэн абыраабыта. 
Хаһан да кыһыл оҕону көрбөтөх кыыс маҥнай утаа соһуйбута сонун буолбатах. 
Баҕалаах барыга үөрэнэр сиэринэн, дьахтар да буоларын быһыытынан хаана оонньоотоҕо, оҕону көрөрүн-бүөбэйдиирин  бэркэ сөбүлээбитэ. 
Куттанан чугуҥнаабакка, харса суох, этии-үөрэтии хоту, сүнньүн да сатаан кыаммат, үстүү эрэ киилэлээх кырачааннары бүөбэйдээбитинэн, имигэс бэйэлээхтик туппутунан-хаппытынан барбыта. 

Сааһыары ити дьоно төһө эмэ бороохтуйдулар, доҕор. 
Аны сууламматтар, ыстаан, ырбаахы сыыһын кэтэн баран, илиилэринэн таймаҥнаһан, батыһа көрөн, кураанах суоскаларын соппойоллорун быыһыгар өссө мичээрдээн ылаллар. 
Тура-олоро сатааччылар да бааллар, саамай сытыылара, икки илиилэринэн тардыһан тураат, уйаларын кэрийэ хааман муҥнаналлар. 

Ыалдьар оҕо атын эбит ээ.
 Сыппытын курдук сыттаҕа, атыттар хайдах да сайынныннар-эбинниннэр, ол эрэйдээхтэр, кыайан эргийбэттэр, төбөлөрүн көтөхпөттөр, оннооҕор, ыйааһыннара эбиллибэккэ дылы... 
Итинниктэри кытта элбэхтик кэпсэтиэххэ, бодьуустаһыахха баара диэн мунньах аайы абаккаҕа этинэллэр да, үлэһиттэр кыамматтар. 

Ньээҥкэ хамнаһа быыкаа, ол да иһин уһуннук тохтоон, олохтоохтук санаатын ууран үлэлиэн баҕалаах аҕыйах. 
Арай Аанчыкка табыгастаахха дылы.
 Ылар харчыта аһылыгар тып курдук тиийэр. 
Уопсайа босхо, күнүс үлэтигэр чэйдиир. 
Быстахха кэлбиттэр эн хайдахтаах да этиигэр-үөрэтиигэр кыһамматтар, аҕыйах кэмҥэ хамнастарын толуйдулар да, туох да иэһэ суох төттөрү ыстаналлар. 

Ардыгар медик буолаары сылдьар устудьуоннары аҕалаллар. 
Олор хантан ньээҥкэ буолуохтарай, үрдүнэн-аннынан сууйан-тараан хайдах тутары-хабары билсэллэр эрэ, сүнньүнэн ыарыыны интэриэһиргиир буолан, сытар оҕоҕо ымманыйбаттар.

Оттон Аанчык үлэтин наһаа сөбүлүүр. 
Сороҕор, солбуһар ньээҥкэ кэллэҕинэ да, тардыллан, арыый иллэҥсийбиччэ, ыалдьар оҕолор хосторугар баран анаан бодьуустаһар идэлээх. 
Саха буоллун, нуучча буоллун, омук буоллун, наар сахалыы туһаайан саҥарар, кэпсэтэ сатыыр, ыллыыр, утуу-субуу барыларын көтөҕүтэлиир. 
Сытааччылар эрэйдээхтэр, сороҕор, кырдьык да билэр курдук туттаахтыыллар. 
Аанчык атаҕын тыаһын истээт ах бараллар уонна кинилэргэ тиийэрин күүтэр курдук иһийэ түһээхтииллэр.
 Оччоҕо кыыс иккилии оҕону уйаларыттан ылан түөһүгэр ыга кууһан түннүккэ чугаһата аҕалар. 
Сырдык буоллун, хараҥа буоллун, туох да ситимэ суох аҥаар кырыытыттан иһирдьэни-таһырдьаны, киһини-сүөһүнү, ыты-куһу арааран кэпсээбитинэн барар...

Манна киириэҕиттэн иһигэр кистээн иитиэхтиир биир ыралаах. 
Хаһан эрэ кини үөрэнэн, идэлэнэн, хамнаһа үрдээтэҕинэ, туһунан дьиэлэниэ уонна булгуччу мантан биир эмэ эрэйдээҕи иитэ ылыаҕа. 
Ол оҕотун оннооҕор хайдах эрэ хараҕар көрөн ыларга  дылы.
Эмиэ да дьиибэтэ баар, кыыс хаһан эрэ кэргэн барыахтааҕын туһунан тоҕо санаабатаҕа буолла, ыал буоллаҕына бэйэтэ оҕолонуохтааҕын эмиэ учуоттаабатах дии.


Аанчык итинник арааһы эрийэн-буруйан, быстах-остох  булкуйан-тэлкийэн уһуннук санаабытыттан илистэ быһыытыйда, оргууй үөһэ тыынна. 
Оо, санаа диэн түгэҕэ дириҥиэн, сыыйыллара түргэниэн! 
Уопсайыттан үлэтигэр диэри, омуннаатахха, баара-суоҕа икки хаамыы. 
Ол икки ардыгар ырааҕынан да "айаннатан" санаата оонньоколоон ыллаҕа үһү. 
Барыта иэйииттэн саҕаламмыта ээ. 
Ийэ буолар үөрүүттэн, кистэлэҥ дьолтон уонна... соҕотох буолбатах долгуйууттан. 
Ол иһин, хаһан эрэ ылыахтаах оҕотугар туһаайан оргууй аҕай: "Чыычаах, тохтуу түһүөхпүт, бастаан оҕолонуохпут, онтон эйигин син биир ылыахпыт",--диэн бэйэтэ эрэ истэрин курдук сибигинэйдэ. 

Кыыс үлэтигэр кэлээт, муус маҥан халаатын кэттэ, эмиэ оннук туналыйбыт халпааҕын оройугар уурунна, кэтэҕэр ыга тардан баанна. 
Сиэркилэҕэ кини иннигэр атын Аанчык турар.
 Уулуссаҕа буоллар наһаа оннук киһи хараҕар быраҕыллыа суох эбит да, маҥан халаат кими баҕарар олус  тупсарар. 
Кини симиттибиттии туттубут сэмэй баҕайы ыраас сэбэритинээҕэр таһаата ордук уурбут-туппут курдук. 
Орто уҥуоҕар сөрү-сөп сип-синньигэс бииллээх, көбүс-көнө атахтардаах. 
Онуоха эбии илиитинэн үлэлиир кыыс имигэс санныларыгар дьүөрэлии  нарын илиилэрэ харахха чуо быраҕыллаллар. 
Хамсаныыта имэрийэн эрэр курдук сэрэхтээх, наһаа намчы буолан, оҕо эйгэтигэр айылҕаттан сыстаҕас буоларга анаммыкка дылы. 
Күлэн мичийдэҕинэ сирэйдиин сандаарыс гынар ис киирбэх мөссүөнэ киһи эрэ хараҕар чуо быраҕылларын бэйэтэ сэрэйээхтээбэт...

Былырыын баччаҕа дойдутугар этэ. 
Аҕата суох буолбут кэмин саныырыгар наһаа ыарахан, ол иһин хаһан да оһуо суох чинчилээх бааһы тыыппакка, мэлдьи тумна сатыыр.
 Ордук-хос ыйыталларын эмиэ сөбүлээбэт, судургутук: "Ийэм кырабар өлбүтэ, бу диэн үчүгэйдик да өйдөөбөппүн. 
Оттон аҕам былырыын оһолго бараахтаабыта, онон төгүрүк тулаайахпын",--диэн быһыта биэрдэҕинэ ким да эбии туоһулаһааччыта суох. 

Толялыын билсэллэригэр эмиэ ити курдук эппиттээх. 
Уол соһуйбута уонна тугу да саҥарбатаҕа. 
Ол күнтэн ыла кини кыыска сыһыана ордук иһирэх буолбута быһыылааҕа.  

Кинилэр Эргэ Саҥа дьылы атаарар саҕана түүҥҥү кулууп үҥкүүтүгэр көрсүбүттэрэ. 
Аанчык онно тиийиитэ соһуччу соҕуһа. 
Манна үлэлиир дьахтар кыыһын кытта таах сынньана таарыйа барсыбыта. 
Куорат сир ыччата сытыыта дэлэлээх дуо, уоллуун-кыыстыын тибийэн олороллоро. 
Онтон саллан кыыс муннукка турар остуолга турбаттыы сананан олорбута. 
Биир бытыылка сок атыыласпытын хороҥ от курдук өҥнөөх пластик туруупканан сыпсырыйа-сыпсырыйа, киэһэни быһа анаан үрдэрэр буруоларын быыһынан үҥкүүһүттэри одуулаабыта.
 Чахчы киэптэппитэ, эчикийэ хамсаналлара да эҥинин, эрийэн түһэн уустугун. 
Ол быыһыгар өссө өрүтэ ыстаҥалаһар эбиттэр. 
Бары да маарынныырдык хамсаналлар, онон, сэрэйдэххэ, саамай муодунай үҥкүү үгэнэ быһыылаах. 

Арай Аанчык ол туһунан тугу да билбэт.
 Тыас-уус, дирбиэн-дарбаан киһини да кытта кэпсэтиннэриэ суох айылааҕа. 
Аргыс кыыһа Люба, Аанчыгы барыах диэн ааттаһа сатаан баран, доҕотторун көрсөн бииргэ үҥкүүлүү ыстаммыттара. 
Быыһыгар, кыра хаалаах соктарын күргүөмүнэн соппойоллор, арааһа битийэ сырыттахха итиикэтэ да бэрт буолуо. 
Олорор киһиэхэ оннук үлүгэр сылаас буолбатах да, үҥкүүһүттэр хамсаныыларын күүһэ сыттаҕа. 
Имик-самык уокка киһи сирэйэ-хараҕа дьүүллээн көстүбэт. 
Онуоха эбии өтөр-өтөр туох эрэ буруотун саба үрдэрэллэр, оччоҕо букатын туман быыһыгар сылдьар кэриэтэ атын турукка киирэҕин быһыылаах. 
Ити сыттаах буруоттан тэттэн ордук кыыс аймах үөрэн ыстаҥалаһа түһэр, күлүү-салыы оргуйан олорор. 
Чахчы да куорат сир тыаттан атына манна ала-чуо көстөрүн сөҕөн, Аанчык кирийиэҕинэн кирийэн, ыраахтан көрө эрэ олорбута.

Танцпол ураты сэргэх "олоҕун" сонурҕаан-дьиктиргээн, барытын сыныйан көрө олордоҕуна, ааһан иһээччи уолаттартан биирдэстэрэ, дьоҥҥо үтүрүллэн быһыылааҕа, Аанчык илиитигэр кэтиллэн, иһэ олорор сога остуолга соҕотохто килэс гыммыта. 
Кыыс соһуйан, бытыылкатын харбаан ылан олордьу уура охсубута. 
Ити икки ардыгар аны, остуол сирэйиттэн саккыраан тохтубут сок дьууппатын балайда илиппитэ. 
Кыыс, онтун тэллэҕин харбаабытынан, ойон турбута. Хайыан да билбэккэ, саатар тэбэнээри дуу нөрүйбүтүгэр, арай, илиититтэн ким эрэ харбаан ылбыта. 
Ґрдүк уҥуохтаах, кип-киэҥ арылыйбыт харахтаах, тоҥсоҕор муруннаах, үөһээ уоһун үрдүгэр сип-синньигэс гына саҥардыы бытыгыраабыт бытыктаах, санныгар тиийэ уһун баттахтаах, ыраас сэбэрэлээх уол оҕото илэ бэйэтинэн турара.

- Кыысчаан, бырастыы гын, алҕас таарыйдым быһыылаах,--диэн кини кулгааҕар таҕайан обургу соҕустук саҥарбытыгар, Аанчык долгуйан туох да диэн булбатаҕа.

Ол икки ардыгар уол ханна эрэ элэс гыммыта. Јр-өтөр  буолбатаҕа, сииктээх салфетканы салыбыраппытын субу тиийэн кэлбитэ. Онтун Аанчыкка ууммута уонна таарыччы:

- Билсэргэ бэртээхэй төрүөттэнним быһыылаах, эн таҥаскын буортулаабыт буруйдаах Толя диэммин,--диэбитэ.

Кыыс күлбүтэ, букатын да буруйдуур санаата суоҕун биллэрэн эйэргээбитэ, аатын эппитэ. 
Салгыы сэлэһиэҕи, ирэ-хоро кэпсэтиэҕи бэрт тоҕоостоох түгэн этэ эрээри, дирбийэр-дарбыйар тыас-уус тугу да иһитиннэриэ суох курдуга. 
Ол сатамньыта суох балаһыанньаттан иккиэн да саараабыттарын уол урут бэлиэтии көрөн:

- Аня, таһырдьа тахсабыт дуо? Манна айдаана бэрт эбит,--диэн тыл кыбыппыта.

Ити, кылгас да буоллар, олус күндү, аан бастакы киэһэ этэ. 
Кыыһы инчэҕэй дьууппалаах барыаҥ дуо, тоҥуоҥ диэн туруорсан, Толя тута таксинан уопсайыгар аҕалан биэрбитэ. 
Сарсын, буруйун суотугар киинэҕэ барсарга ыҥырбытын кыыс аккаастаабатаҕа. 

Оо, ол түүн бытааныан, эчикийэ сарсыарданы күүтэн да биэрбитэ. 
Сүрэҕэ мип-минньигэстик ыгыта туппахтаабыта, битигир-битигир тэбиэлээбитэ, имнэрэ кэйбитэ. 
Аанчык хараҥаҕа кытта кистээн мичээрдиир диэн тугун аан бастаан билбитэ. Билбитэ да буолуо дуо, маннык эбит диэн, дьэ, өйдөөбүтэ. 

Күнү быһа сүүрүүнэн үлэлээт, киэһэлик уопсайыгар тахсыытыгар, үөрүөн иһин, аанын таһыгар Толя, хайы-үйэ хоруопкалаах кэмпиэттээх, кинини күүтэн турара. 

Бүттэҕэ ол, Аанчык ол күнтэн ыла күннэри-түүннэри күүтэр киһитэ соҕотох кини, Толя эрэ. 
Уол архитектор буолаары үөрэммитэ үһүс сыла эбит. 
Манна куоракка үөскээтэр да, тыаҕа дьоннордоох буолан, киирэ-тахса, сахалыы-нууччалыы барытыгар сыстаҕас, элэккэй, булугас-талыгас, турбут-олорбут, букатын сиппит эдэр киһиэхэ маарынныыр. 

Аанчык соҕотохсуйбут сүрэҕэ ити кэмтэн ыла иччилэммитэ, кимниин да үллэстиэ суох күндү кистэлэҥнэммитэ. 
Кыыс санаатыгар кини бу уолу сааһын тухары (онтубут да баара, саллайбыт сааһа да диэхтээн, баара эрэ 17-тэ эбээт) билэр курдуга. 
Хайдах эрэ оннук, орун-оннугар буолуохтааҕын курдук, кини сүрэҕин суос-соҕотох чопчута бу уол буолбута. 
Кинилэр, ол да иһин буолуо, уһаабатахтара, били билсиэхтэриттэн нэдиэлэ эрэ кэриҥэ буолбуттара эрэ, кыыс биир хоско олорооччута уоппускаҕа бараатын, киэһэ киинэ кэнниттэн Толя киниэхэ хоно хаалбыта... 

Онтон ыла, үөрэҕэ бүттэр эрэ, атын наадата суох кэмигэр уол куруук кэлэр. 
Аараттан атыыласпыт бэчиэнньэтин, ардыгар мороженайын кыбыммытынан иһэрин көрдөҕүнэ, Аанчык утары тахсан көрсөр уонна бу күн сиригэр кини саҕа дьоллоох суоҕун илэ итэҕэйэр. 
Тоҕо диэтэххэ, кини Толята куруук кинини таптыырын туһунан олус минньигэстик, элбэхтик да элбэхтик  сибигинэйэр. 
Ардыгар бойобуой баҕайы тыллардаах, тапталга ханан да сыһыана суох эрээри, таптыыр бэйээттэрин хоһооннорун, төһө сатыырынан, иҥнэ-иҥнэ, өйүттэн ааҕан күллэртиир. 
Хаһан эрэ Аанчыкка эрэ анаан дьиҥнээхтик айыам диэн андаҕайар. 
Ити, таптал буолбакка? 
Итинник дьиҥнээх нарын тапталтан иитиллэн, кини иһигэр оҕо үөскээбитэ, эчи, үчүгэйин эриэхсит.

- Анечка, анараа иккис палаатаҕа саҥа кырачааны аҕалбыттара, көрөөр эрэ, наһаа ытыыр этэ,--диэн кыыс солбуга эмискэ киирэн соһуппутугар, сиэркилэ иннигэр эргичийбэхтии турар бэйэтэ онтон өрө ходьох гынна, санаатын ситимин соҕотохто  быһа баттаата.

- Ээ, барахсаны даа, сибилигин көрүөхпүт...—диэбитинэн, хостон көтөр кэриэтэ ойон тахсан, көрүдүөр устун чэпчэкитик дугунан хаама турда.

                 ж            ж             ж

- Аанчык-баанчык, Анчик-бантик, көр эрэ, тугу аҕалбытым буолуой?—диэбитинэн Толя киэһэ кыараҕас хоско көтөн түстэ.

Ґлэтиттэн кэлээт, хортуоппуй ыһаара турбут кыыс утары кэлэн уолу моонньуттан кууһа түстэ уонна субу ууллаары гыммыт мороженайы ытыһынан бүөлүү уолга төттөрү аспыта буолла, дьээбэлээхтик уун-утары көрөн туран, оргууй аҕай сибигинэйдэ:

- Аанчык аны манныгы сиэбэ-эт, тоҕо буолуой?

- Бай, талиябытыгар туох үлүгэр куттала суоһаатай, эт эрэ миэхэ ону, сибилигин...—диэн уол тэҥҥэ оонньоһон эрдэҕинэ, кыыс кини уоһун саба тутта:

- Талияҕа куттал суох эрээри, аны бөгүүрэбит бэйэтэ  битэмииҥҥэ наадыйар. 
Ол аата дьаабылака, апельсин, банаан уонна... уонна туох эбитэ буоллар...—кыыс хараҕын симириччи көрөн уолга таайтара сатаата.

Биирдэрэ сатаан өйдөөбөтөҕүттэн мунааран, хааһын түрдэһиннэрдэ, тас таҥаһын устан хоско ааста. 
Аанчык таайбараҥа тута таайыллыбатаҕыттан хомойбото, сырылас хортуоппуйун сэниэлээхтик буккуйбахтаат күөх луугунан тумалаата, төттөрү хаппахтаата уонна:

- Толя, мин бүгүн гинекологка сырыттым. 
Кини  этэринэн, аны... 35-36 нэдиэлэнэн мин кыып-кыра ньээнньэлэнэбин! 
Оччоҕо эн уонна мин ийэ уонна аҕа буолабыт! Хайа, хайдаҕый, туох диэҥ этэй?

Уол, кырдьык, соһуйан эрэ хаалла. 
Сыыһа истибэтим ини диэн саараата:

- Мин? Аҕа?! Тугун... түргэнэй...—Толя чочумча турбахтаата, онтон күллэ.—Оттон бэрт буоллаҕа дии, Аанчык. 
Эн... ону сөбүлүүр буоллаххына... Ол эрээри, оччоҕо... үөрэҕиҥ хайыырый?

- Тыый, оттон үөрэниэм дии, ыксаатахпына, кэнники кэтэхтэн да көһүөм,--диэн, былыр үйэҕэ ити туһунан эмиэ толкуйдаабытын биллэрэн, кыыс дьоһуннаахтык хардараат, остуолун тардар аакка барда...

Хайалара да холбоһор, ыал буолар туһунан тыл быктарбатылар, быһыыта, санааларыгар да оҕустарбатылар. 
Аанчык баары баарынан, судургутук ылынар буолан буолуо. 
Оттон устудьуон уол, ситэ үөрэммэккэ сылдьан кыраланнахха уустук балаһыанньа тириэҕин сэрэйдэҕэ буолуо, ордук-хос тугу да саҥарбата.


Ити итинэн аастаҕа. 
Сааскы күн чаҕылыйан, сырдыга дьикти. 
Ыйтан ый үүннэҕин аайы кыра-кыралаан ыараан иһэр Аанчык халтарааҥҥа сэрэнэн хаамар. 
Билиҥҥитэ, иһэ оннук айылаах улааппатар да, кини сирэйдиин кытта төгүрүйбүт курдук. 
Хата, доруобуйата балачча этэҥҥэ, чэгиэн буолан ыарахан кэмин этэҥҥэ аһарыыһы. 

Ґлэтигэр кинини хат диэн өссө ким да єөйдөөн-дьүүллээн билэ илик. 
Бииргэ олорор кыыһа уоппускатыттан кэлбитэ. 
Инньэ гынан, Толялыын дэҥҥэ кэриэтэ көрсөллөр. 
Киинэҕэ сылдьары кыыс сылааргыыр, кафе, буфет аһылыгын аны тулуйбат буолан, урут сөбүлээн чэйдиир сирдэригэр да сылдьыбатахтара ыраатта.

Ону ааһан, сааскынан уол, бэйэтэ этэринэн, үөрэҕэр аһара ыктарда, биир үксүн курсовойа, реферата ситэ-хото оҥоһуллан иһиэхтээҕэ кыайда. 
Кини итинник кыһамньытынан кыыс киэн туттар, эһиил бэйэтэ эмиэ олус кыһаллан үөрэниэ турдаҕа.
Ґлэлиир буолан хаһан чуҥкуйуой, куруук түбүк үрдүгэр сылдьар  уонна бэйэтэ кырачаан киһилэнээри күн-түүн долгуйа күүтэр ураты туругунан үлүһүйэн кыраны аахсыбат. 
Онуоха эбии Толятын таптыыра бэрт, кини туһугар тугу баҕарар тулуйуох этэ.

Аанчык бэркэ сөбүлээн, быыс буллар эрэ, аттынааҕы сквергэ дьаарбайар. 
Онно, саас буолуоҕуттан, кэлээскэлээх кырачааннарын үтэн аҕалар өрөбүл күн элбииллэр. 
Атын күннэргэ ийэлэр бэйэлэрэ сылдьар буолаллар.
 Итини көрө-көрө кыыс мичээрдиир, кинилэр Толялыын эмиэ оҕолорун кыһанан көрүөхтэрин санаан олус долгуйа астынар.

Биир күн кыыс маҕаһыыннары кэрийэргэ былааннанна. 
Санаатыгар, саҥа кэлиэхтээх киһитигэр тугу ылыахха сөбүн эрдэттэн суоттанаары уонна таах, иллэҥсийбиччэ атыыны-эргиэни көрөн сэргэхсийээри. 
Толя биллибэтэҕэ үһүс нэдиэлэтигэр барда. Бука, үөрэҕэр ыктардаҕа, сааскы сессия субу ыган чугаһаатаҕа. 
Онон, хата, өҥнөөх сап атыылаһан, быыска-арыкка кыра быысыбай анньарга сөбө дуу...

Оргууй сыыйыллан, турар бэйэҕин бэйэтэ күөгэччи көтөҕөн, үөһээ мэндиэмэҥҥэ илдьэр кирилиэстээх улахан маҕаһыыҥҥа, үлэ кэмэ буолан, киһитэ аҕыйах эбит. 
Аанчык, биэс мэндиэмэн тухары бииртэн биир бутиктары кэрийэн, балай эмэ илистэ быһыытыйда. 
Бүтэһиккэ тиийбэккэ  сананна, ол иһин бэттэх соҕус сып-сырдыгынан сандаарар биир дьоҕус павильону көрбүтэ, сыбаайба таҥаһа-саба, киэргэлэ ааҥҥа тиийэ анньыллыбыт. 
Итинник чээкэ эгэлгэ киниэхэ өтөрүнэн наадата суоҕун быһыытынан, төттөрү эргийиэх буолан эрдэҕинэ, хайдах эрэ наһаа билэр куолаһа хантан эрэ:

- Заночка, маны көрүүй, бу фата эйиэхэ ордук барсыа дии. 
Мантын ылаҥҥын сирэйгэр саба түһэринэҕин, оттон бу кэннэ ууп-уһун... ыраахха диэри соһуллар. 
Оруобуна эн биһикки олохпут курдук, эмиэ уһун да уһун буолуохтаах, оннук буолбат дуо, чыычаах?—диэтэ.

Аанчык эргиллэн көрбүтэ ким да суох. "¤уу" гыныан саарыы турдаҕына, өстүөкүлэ аан анараа өттүгэр иһирдьэ олус билэр көхсө көһүннэ. 
Ону кытта кини иннигэр, ууп-уһун фатаны субуруппутунан, үрдүк бэйэлээх кэрэ куо хааман наскылдьыйар уонна нарын да нарын куолаһынан чуораан курдук лыҥкыныыр:

- Толи-ик, ама дуу... наһаа старомоднай буолбатах дуо? 
Мещанскай соҕус диэбэккин дуо?
 А не лучше ли, если тут прикрепить коротенькую фату, а? Что скажешь, будущий мой архитектор? 
Короче, эн дизайнер хараҕыҥ суох эбит диэн өссө биирдэ этэбин... 
Мне тут не нравится, пошли в другой салон,--кыыс оҕото били субуруппутун соҕотохто эһэ быраҕан, туохтан эрэ өһүргэммиттии туттан-хаптан, муннун анныгар өс-саҕа саҥалаах,  тоһоҕо курдук сип-синньигэс хобулуктарынан тоһугураан субу тахсан кэллэ.

Кэнниттэн, кини сөбүлээбитэ сөбө суох аатырбыт Толя, тоҕо эрэ үүтүн тохпут оҕолуу туттан, батыһан субу иһэр... 
Аанчык, көрбүтүн итэҕэйбэккэ, түҥнэри хайыста, битириинэни одууласпыта буолан дьон быыһыгар кирийэ сатаата... 
Хараҕыттан сарк гыммыт сылаас таммахтар  тохтоло суох иэдэһинэн сүүрдүлэр. 
Билигин да туох буолбутун төбөтүгэр ситэ тиэрдибэтэ эрээри, сүрэҕэ хайы-үйэ сэрэйэн, туох эрэ олус суолталаах бүтэрэ бүппүтүн биллэрэн ыарыылаахтык ыгыта туппахтаата. 
Мэйиитэ маннык түгэни ылыныан баҕарбат быһыылаах, тоҕо эрэ Толяны көмүскэһиэх курдук гынна. 
Сибилигин эккирэтэн тиийэн ити кыһалҕаны билбэтэх, атаах мааны кыыһы эргилиннэри тардан: "Толя саамай сөпкө этэр. Уһун фата уһун дьоллоох олох кэрэһитэ. 
Туох да мещанскайа суох, олус кэрэ көстүүлээх буолбат дуо?"—диэн мөккүһүөх, өйдөтүөх санаатыттан бэйэтэ да соһуйда. 

Мух-мах баран, барыах-кэлиэх сирин булумуна, били түҥнэри хайыспытынан туран хаалла. 
Ааһан иһээччи тугу эрэ көрө турар диэ эбитэ буолуо да, кыыс хараҕа туманынан бүрүллэн тугу да көрбөт. 
Ити аата... тугуй? 
Толя туһунан кыыстаах, атын олохтоох? 
Хайдах баҕайыный? 
Тоҕо да эппэтэҕэй? 
Аанчык булгу өйдүөх этэ дии, кырдьыгынан кэпсиирэ кыаллыбатах муҥай... 
Аата, кэргэн ылыах кыыһа кэрэтиэн, хамныыр хартыына курдук, куолаһа минньигэһин, нарынын? 
Оо... Аанчыкка чахчы ханан да холооно  суох мааны көрүҥнээх, имилдьигэс быһыылаах-таһаалаах. 
Аны... уруккуттан доҕордуу дьоҥҥо кини туораттан буккуспут бэйэтэ дуу, оччотугар Толя туох буруйдаах буолуой... 

Итинник буккуур санааҕа ыктаран, саҥата суох ытыы турар ыарахан кыыһы битириинэ анараа өттүттэн атыыһыт дьахтар көрөн тахсан кэллэ:

- Кыысчааныам, туох буоллуҥ, көмө наада дуо,--диэн аһыммыт баҕайы куолаһынан сэрэнэн туоһуласта.

Аанчык, тугу да хардарбакка, ыараан хаалбыт атахтарын нэЇһиилэ сыҕарыталаан, халты хаамта. 
Маарыын сып-сырдыгынан угуйбут салон, санаатыгар, бүдүк-бадык, имик-самык уоттарынан атаара хаалла... 
Эчи да... туох ааттаах, элбэх киһи сылдьарыгар табыгаһа суох көрүдүөрүй, хараҥа соҕус дуу диэн аралдьытыныах санаа баара да...

Биирдэ өйдөммүтэ, ыгылыйбыт дьахталлар тула ньамалаһаллар, кини сирэйин-хараҕын одуулаһаллар. 
Ким эрэ уу иһэрдэ сатыыр, ким эрэ, ханна эбитэ буолла, төлөпүөннүүр. 
Кинини ханна эрэ олоппоско киллэрэн олорпуттар. Ээ, атыыһыттар эбит... 

- Хайа, тоойуом, бэттэх кэллиҥ дуо? Аатыҥ кимий, саҥар эрэ,—эмиэ өҥөйөн көрөн ыйыттылар.

- Анябын... Туох буоллугут?—туох да диэн булбакка кини, төттөрүтүн, бэйэлэриттэн ыйытта, төбөтө тоҕо эрэ дыҥ курдук.

Ити икки ардыгар туох буолбутун ситэн өйдөөбөтө.
Арай, наһаа сылайбыкка, утуйуон баҕарарга дылы турук кинини нухарытан,  сотору-сотору туймарытар быһыылаах.

- Суох, суох, Анечка, мэ-мэ, бу диэки көр эрэ! 
Кыргыттар, түргэнник суһал көмөнү ыҥыра охсуҥ, эмиэ охтоору гынна,--ити кэннэ кыыс, чахчы утуктаабыт курдук сананан, уу чуумпутук төбөтүн хоҥкуччу түһэрэн кэбистэ...

"Бу иэдээни?!  
Пахай да, манна кэлэн аны уҥан охто оонньообут... 
Киһи кыбыстыах". 
Аанчык суһал көмө бырааһа тугу диирин аанньа истибэккэ, биир кэм ыытыҥ диэн көрдөстө, мэктиэтигэр ытаата, тиһэҕэр, төлө көтөн кэриэтэ, күүһүнэн бу  кыараҕас бутиктан тахса ойдо.

"Сүрүн баҕаһын, туох абааһыта буллаҕай, барыта этэҥҥэ курдуга, ээ, арба да... 
Толяны көрбүтэ этэ дуу.
 Кырдьык да оннук эбит, кини Толята манна кэрэчээн бэйэлээх кыыстыын сыбаайба таҥаһын сыымайдыыллара быһыылааҕа"... 

- Оттон эмиэ да сөп дии,--Аанчык бэйэтин уоскутуна сатаата.—Мин диэн... үөрэх да суох, баай-дуол, дьиэ-уот эмиэ мэлигир, кэрэчээн кэргэн буолар кыыска туохпунан маарынныамый,--эмиэ бычалыйа охсубут хараҕын уутун  аһарынаары хара күүһүнэн мичээрдии сатаата.

Кини маҕаһыынтан тахсан уопсайын диэки сатыылаата. 
Син тэйиччи сири маарыын оптуобуһунан кэлбитэ, оттон билигин маннык ытаан-соҥоон, дьону толору тиэммит көлөҕө туох диэн киирээхтиэй? 

"Ол эрээри... ол эрээри, мин Толяны таптыырым бэрт буоллаҕа. 
Кини кэннэ миэхэ бу орто дойдуга кимим да суох.
 Арай ийэм, аҕам бааллара буоллар ньии, мин да син атыттар  курдук кыанан, талбыппынан кэтэр таҥастаах, сирэ-тала хонор сирдээх буолуом эбитэ ээ. 
Билбэт куораппар муммут кус оҕотун курдук соҕотоҕун сылдьыам суох этэ. 
Хата, Толя мин ыарахан кэммэр аттыбар баар буолан элбэхтэн быыһаатаҕа, олохпун уларыттаҕа. 
Дьиҥэр, ис санаатын барытын эппитэ буоллар дуу... 
Мин син биир өйдүөм этэ. Миигин туох да диэн албыннаабатах буоллаҕа дии. 
Эйигин кэргэн ылыам диэн баран, ол тылын кэспитэ буоллар, кырдьык, хомойуохха төрүөт тахсыах эбит. 
Ону баара, кырдьыгынан, кини тугу да эрэннэрбэтэҕэ, мин эмиэ ыйыппатаҕым, көрдөспөтөҕүм. 
Букатын да сыбаайба туһунан санаабатахпыт буолбаат? 
Чэ, хайыамый, буолар буолбут. 
Ытаан да диэн. 
Мин курдук элбэхтик ытаабыт кыыс суоҕа буолуо. 
Бу да сырыыга тулуйаа инибин. 
Бэйэм буруйдаахпын. 
Ээ, тоҕо, туохха буруйдаахпыный? 
Толя атын кыыһы таптаабытыгар дуо? Ол... кини көҥүлэ буоллаҕа, бобор суох.
 Хата, мин таптыыр киһибиттэн оҕолонуом, биһиги хайдах эмэ гынан иккиэн олоруохпут. 
Мин үөрэниэм, хайаан да, үлэм уопсайыгар олоруохпут, кэнники баҕар өссө дьиэлэниэхпит, бүттэҕэ дии. 
Оҕобун таптыам да таптыам, син биир Толяны курдук күүскэ таптыам. 
Икки киһи оннугар соҕотох оҕобун таптыам, хайаан да... дьоллоох буолуохпут. Көрөөр да истээр, биһигини атаҕастаммыттар курдук ким да көрүө суоҕа",--Аанчык эрэйдээх борук-сорук буолан хараҥаран эрэр сааскы киэһэ сырдык лаампалардаах уулуссанан хааман иһэн уйа-хайа суох ытаата. 

Элбэҕи эргитэ санаата, уруккуну-хойуккуну тэҥҥэ ытыйда, ардыгар, киһи аҕыйах сиригэр, бөтүөхтүөр диэри төлө биэрэн,  соруйан тыынын таһаарда. 
Ол быыһыгар: "Билигин дьиэбэр тиийэрбэр уоскуйуохтаахпын. Мин тус кыһалҕабын кимиэхэ да биллэриэм суоҕа",--диэн иһигэр кытаанахтык сананна.

                      ж        ж         ж

Ити киэһэ кини эрдэ сыппытын көрөн, смената бүппүт аттынааҕы кыыһа сыбдыйан киирэн сэмээр чэйдээтэ, остуол лаампатын холбоон тугу эрэ өр аахта, онтон устунан сыппытынан утуйда. 
Аанчык сүрэҕэ маарыын тэбэн кэбиспит тэтимин тоҕо эрэ намыраппат, биир кэм битигириир. 
Ол иһин быһыылаах, уута кэлбэт, сыта сатаан баран туран уопсай көрүдүөргэ таҕыста.

Сибэкки бөҕө силигилии үүммүт дьоҕус саалатыгар икки дьыбаан турар. 
Сынньанааччылар манна телевизор көрөөччүлэр, сээкэйи сэлэһээччилэр.
 Түүн манна ким кэлиэй, имик-самык уот барбах аҕыйах сиргэ холбоммут. 
Кыыс баран дьыбааҥҥа олордо. 
Санныгар бырахпыт саал былаатынан бүрүнэ сатаата.
 Ким да суоҕунан туһанан курастыйбыт дууһатын ыарыылаах хомолтотуттан ыгыллар хараҕын уутун эмиэ көҥүл ыытта... 

Дойдутугар, эчикийэ, оннук чугас дьүөгэтэ да суоҕа. 
Кимниин да иирсибэтэ, бэйэтэ бэйэтигэр мэлдьи сөрү-сөп сылдьааччы. 
Ґөрэҕэр да ортоһуор буолан соччо-бачча ким да болҕомтотун тардааччыта суох. 
Билигин дьикти үйэ диэн дьон бары бэлиэтиир.
Хас биирдии киһи тус кистэлэҥ сыаллаах, онтун ситиһээри туохха баҕарар тииһэр. 
Оттон халыҥ аймаҕа, билсиитэ-көрсүүтэ суох буоллаххына эйигинниин куодарыһа оонньооччу суох буолар. 
Саатар, үөрэҕэр уһулуччу буолан  Аанчык атыттары  сабырыйар кыаҕа суоҕа абаккалаах. 
Оччоҕо, баҕар кими эмэ өмүтүннэрэн тумнарыа эбитэ буолуо дуу... 
Биир өттүттэн көрдөххө, эмиэ даҕаны, ол туохха наадалаах буолуой? 

- Анютка, бу бүгүн тоҕо арбы-сарбыгыный? Туох буоллуҥ?—вахтер уол уурайбытыгар кини оннугар кэлбит эбэтэ, наһаа намыын майгылаах Марыына эмээхсин, таапачыкалаах атаҕынан сыр-сыр үктэнэн, ханна эрэ ааһан иһэн киниэхэ халыйда.

- Ээ, суох, таах...—хараҕын уутун  кистээн түҥнэри хайыспыт кыыһы эмээхсин сэҥийэтиттэн ылан бэйэтигэр эргилиннэри тарта.

- Хотуой, ол-бу буолума, миигин кырдьаҕас киһини албынныаҥ суоҕа. 
Хат сылдьаҕын буолбат дуо? 
Ити Толя уолтан диэ? 
Тугуй, албыннаата дуо, этэ тарт, күн сарсын мин кинини үчүгэй аҕайдык...—Марыынаны ситэ саҥарпакка Аанчык кини айаҕын саба тутта:

- Толя туох да буруйа суох, кими да албыннаабата. 
Мин онтон ытаабаппын...—диэтэ.

- Оччоҕо?—эмээхсин кыыс илиитин туора садьыйда.—Бай, хат кыыс уонна туохтан итинник айманыахтааҕый? 
Эр киһи эппит тылыттан туораатаҕына буолбакка?!

- Эбээ... оннук буолбатах. 
Мин тулаайахпын, кыраттан да ытыырым кэмнээх буолуо дуо...—титирэстэс куолас, төһө да кистээбит, онон-манан аралдьыппыт иһин, син биир төлө көтөн тахсан, бүгүн күнү быһа илистибит кыыһы эбии ытатта.

Марыына эмээхсин кыыһы дэллэритэн илдьэн кэбиниэт дэнэр быыкаа холлороон курдук хоһугар киллэрдэ. 
Итии мүөттээх чэйи буруолаппытынан сибэкки ойуулаах чааскыга толору кутан кэри-куру кыыс иннигэр ууран биэрдэ. 
Остуолун тардарыттан ыһык гынар суухарыытын кытта хас да кэмпиэти таһааран кыракый бүлүүһэҕэ үөрүйэх баҕайытык тэлгэтэ оҕуста. 
Бэйэтэ хаһан да арахсыбат, таба ойуулаах дьоҕус чөҥкөйүгэр хойуу үүттээх чэйин толороот, сонно иҥнэрэн, муус-маҥан бүлүүһэҕэ ыы-быччары кута охсон, сойута уурунна. 

Итиэннэ, ийэ эрэ сатыыр албаһынан буолуо, муунтуйбут кыыһы дэлби ааттаан, ыраахтан таайтаран, устунан уоскутан олус иһирэхтик, истиҥник кэпсэттэ. 
Маннык наллаан, сааһыгар кими да кытта ирэ-хоро сэлэспэтэх Аанчык, бастаан кистэнэн кумуччу туттубута сырыынньа ааста быһыылааҕа. 
Кинини бэркэ өйдүүр,  курдары көрөр кэриэтэ санаатын сыыһын наһаа чопчу быһааран кэбиһэр, олоҕу олорбут, арааһы билбит эбээ барахсаҥҥа кыыс оҕо туҥуй сүрэҕин дьол икки, таҥнарыы икки сытыытык кэйиэлиир кистэлэҥин сыыһын барытын тоҕо сүөкээтэ...

- ...Мин Толяны буруйдуох санаам кэлбэт... 
Кини олус үчүгэй, киһи да быһыытынан миэхэ саамай күндүм, мин кинини син биир таптыыбын... таптыам даҕаны,--Аанчык эрэйдээх букатын оҕолуу, туох да ситимэ суох буккуур быһаарыыта итинник.

Оҕо барахсан, хата, итиччэ этиннэҕэ диэн эбээ эмээхсин күлүгэр имнэннэ. 
Таҥнардылар диэн таҥнастар суолга киирэр толкуйа суоҕуттан кини үөрдэ даҕаны, төрөппүт кыыһын, сиэнин  кэриэтэ олус аһынна. 

Таптаабыта буруй буолбатаҕын, оҕо кэлэрэ дьылҕа бэлэҕэ дэнэрин эмээхсин боростуойдук, ылыннарыылаахтык өйдөттө. 
Ытыыр-соҥуур, куһаҕаны саныыр, ыраланар сыыһатын, ол барыта киһи буолан кэлиэхтээх оҕо түһүн эрдэттэн сатарытыа, айгыратыа диэн, куттаабакка, кырдьыгынан ууран биэрдэ. 
"Кыыс оҕолонуохтааҕын билэн, уол, баҕар, кинини харыстаан, атын кыыһы кэргэн ыларын аһаҕастык эппэтэх буолуон эмиэ сөп",--диэн өйдөөх баабыска балаһыанньаны бары өттүттэн быһаарыста, үөһэ-аллара ыараҥнатта. 
Кими да сэмэлээбэккэ, буруйдааҕы ирдээбэккэ, буолбут балаһыанньа үтүөнэн хайа диэки салаллыахтааҕын туһунан бэйэтин санаатын эттэ. 

Инньэ гынан, эмээхсиннээх кыыс иккиэн эрэ билэр тыын кистэлэҥнэрин кимниин да үллэстиэхпит суоҕа диэн сүбэлэстилэр. Тиһэҕэр Марыына:

- Анютка, эн кырдьык да сөпкө гынаҕын, тоойуом. 
Оҕоҥ аҕата тоҕо куһаҕан санаалаах, төттөрү кэмэлдьилээх, ыраас кыыһы албыннаабыт дэниэхтээҕий? 
Биллэн турар, төрүөхтээх оҕону эрдэттэн хомотор сыыһа. 
Кини аҕата эн таптыыр киһиҥ, күн сиригэр саамай соҕотох күндү диэн эн таллаҕыҥ эбээт! 
Онон, оҕоҕун да оннук иитиэхтээххин. 
Чэ, кытаат, тоойуом, сарсыарда буолара субу кэллэ. 
Бар, утуйа тарт! Ґүнэр күн саргылаах санааны салайдын,--диэн быһа кутугунатан, сып-сылаастык сыллаан-уураан, санааҕа баттаппыта  саҥардыы өһүллүөхчэ кыыһы хоһугар утута үүрдэ...

Аанчык муҥнааҕы, аата, ким да итинник ийэлии имэрийбэтэҕэ, эчи ырааппытыан! 
Марыына эбээ илиитэ сымнаҕаһа, саҥата намыына, экчи ийэ эрэ итинник оҕотун таптыа буолуо. 
Ол эрээри Аанчык итинник сыһыаны сэрэйэр эрэ. 

Кини өйдүүрүн тухары аҕатыныын бииргэ этилэр. 
Тардына да буоллар, эр киһилии модун көрүҥнээх аҕата, дэҥ-дуҥ үөрэн күө-дьаа буолара. 
Оччоҕо, бэйэтиттэн көҥөммүт курдук, суһал үлүгэрдик кыыһын сүүһүттэн "һык" гына сыллаан ылара, төбөтүттэн имэрийэрэ. 
Онтон ордук истиҥ сыһыаны билбэккэ улааппыт кыыс соччо-бачча туоххаһыйбата.

Аҕатын хараҕар куруук даҕаны курус күлүгэ хаһан да арахсыбаттыы олохсуйбут быһыылааҕа. 
Омуннаах оонньуу да кэнниттэн Аанчык, биирдэ эмэ алҕаһатан, күлэн-салан күйгүөрбүтүнэн дьиэтигэр киирэригэр аантан били курус дьикти ыар тыына илгийэ түһэрэ. 
Ийэтэ суох олох, кырдьыга даҕаны, үөрүү-көтүү сырдык араҥатын мэлдьи күлүктүү түһэр быһыылааҕа. 
Ону, улаатан эрэр кыыс син сотору өйдөөбүтэ. 
Ытаан-соҥоон аҕатын аймаабат буола сатыыра, бэйэтин күннээҕи кыһалҕатын кистэнэргэ, хороччу улаатар киһичээн түбүгүн сатаан дьаһанарга түргэнник үөрэммитэ быһыылааҕа. 

Онон Аанчык атаах оҕолуу буолбакка, судургутук, арааһа, эр киһилии соҕустук улааппыт эбит. 
Ордук-хос тугу да көрдөппөт, туруорсубат, баары баарынан, суоҕу суоҕунан ылынан, туоххаһыйбыт-соҕотохсуйбут аҕа боростуой оскуолатын ааспыта.

Итини барытын эргитэ саныы сытан Аанчык уту	йан хаалла.

Арай түһээтэҕинэ, үрдүк да үрдүк хайаҕа ытта сатыыр. 
Иһэ улааппыт аҕай, ол иһин сэрэнэр курдук, таах дабайа сатаабат, хайата үрдүгүттэн эмиэ да саллар. 
Ґөһээ диэки көрө сатыыр, ол быыһыгар тоҕо ити хайаҕа ыттар баҕалааҕын өйдүү сатыыр.  
Суох, ыттыахтаах быһыылаах да... мэһэйэ элбэҕэ бэрт. 
Ыарахан дии, хайдах соҕотоҕун ыттыай? 
Онтон түһэригэр хайдах буолуой, ким кэлэн көмөлөһүөй? 
Ити икки ардыгар хайа үрдүгэр Толя турарын көрөр уонна, туох баар хос санаатын илгээт, иннин диэки дьүккүйэр... 
Тиритэ-хорута били тыаллаах чыпчаалга тиийбитэ, аны ким да суох. 
Хайдах баҕайыный? 
Сибилигин баара дии? 
"Суо-ох, Толя маарыын түспүтэ-э, эн хойутаабыккы-ын..."—диэн тыал сипсийэргэ дылы. 
"Чэ, буоллун, сотору, сынньанан баран, бэйэм да түһүөм буоллаҕа. Толя, бука тиэтэйдэҕэ. 
Мин да киниэхэ ыттарбын эппэтэх буоллаҕым дии",-- куолутунан, иһигэр итинник саныы-саныы, сэрэнээн-сэрэнэн сыыртан түһэ сатыыр. 
Наһаа туруору сиргэ кэллэҕинэ олоро биэрэр, онтон атаҕын иминэн дугунан, иһин күөйэ туттубутунан, түһэ сатыыр да, хайа тэллэҕэ чугаһаан да бэрт...

Уһуктан кэлбитэ, хайы-үйэ сарсыардааҥы күн чаҕылыйбыт.
Хата, мучумааннаах сырыыта түүл буолбутуттан үөрэн, 
Аанчык санныттан сүгэһэри түһэрбит курдук сананна. 
Ону-маны эргитэн саныы барбакка, куолутунан күннээҕи түбүгэр түстэ...

Марыына эбээ аныгыскы сырыыбар сэһэргэһиэхпит диэбитин өйдөөн, эмээхсин дьуһуурунайдыыр күнүгэр Аанчык күнүс халаачык астаата. 
Онтун итиитинэ саахары уулларан үрдүгэр саба кутан ордук минньигэс гынна. 
Эбээни күндүлээтэҕинэ төһө эрэ үөрүөн санаан кыыс мичээрдээн ылла. 
Ол эйэҕэс түгэни сүрэҕинэн баҕаран бэйэтэ биири да ылан амсайбата, бүтэйдии билэр, син биир сөбүлүөҕэ. 
Маннык халаачыгы астаатаҕына Толята наһаа хайҕааччы. 
Ааспыкка, оннооҕор: "Бу кэннэ миэхэ атын туох да аһылык наадата суох",--диэмэхтээбитэ, кууһан туран истиҥник да истиҥник уураабыта. 
Ол астыныы бэлиэтэ хайҕабыл буолбакка тугуй? 
Кыыс бэркэ көнньүөрэн бурдугун аһын тэриэлкэҕэ тэлгэтэ ууран сойутта уонна, киэһээ нам-нум буолары күүтэ таарыйа, сээкэйин гына сырытта. 

Марыына эбээ бу киэһэ сэһэргэһии ис хоһоонун эрдэттэн толкуйдаабыт кэриҥнээх. 
Аанчык оҕолонуохтааҕын уонна хайа баҕарар, төрүүр-ууһуур аналлаах, туҥуй дьахтар тугу билиэхтээҕин, туохтан сэрэниэхтээҕин, экчи быраабыла курдук наардаан, оргууй аҕай кэпсээбитинэн барда. 
Эбээ барахсан үөрэтэрдии такайара олус сатанар, бэйэтигэр наһаа барсар. 
Кырдьык да, пиэнсийэҕэ барыар диэри сааһын тухары учууталлаабыта чуо көстөр, куолаһа наһаа намыын, истиҥ уонна ылыннарыылаах.

Инньэ гынан Аанчык, ийэ-аҕа үөрэҕин ситэри ааспатах дьылҕалаах кыыс да буоллар, манна диэн эттэххэ, хата сорох-сорохтортон орто да быһыылаах. 
Эбээ Марыына кыһамньылаах үөрэҕэ хайдахтаах да энциклопедияҕа суруллубуттааҕар ырылхайа, астыга уонна, хайа, өйдөнөрө судургута сыттаҕа. 
Ийэлэр бары да кыыс оҕолорун, эбээ Марыына курдук иннилэригэр тутан олорон, маннык такайбыттара сэрэйиллибэт. 
Бу олус уустук уонна тустаахха да көһүппэтэх өттүттэн соһуччу сонуну дьахтар эрэ барыта оҕотугар кыайан кэпсээбэтэ буолуохтаах...

- Дьэ, тоойуом, эппэтэҕэ диэйэҕин, тулуйа үөрэммиккинэн саҥата суох барытын искэр хаайа сылдьаайаҕын? 
Киһи тутула чараас, туох баҕарар буолуон сөп. 
Хайа да түгэҥҥэ, эттэргин эрэ барыны учуоттааччылар, билээччилэр ити быраастар ананаллар. 
Кинилэр эбээһинэстэрэ эбээт. 
Онон, харса суох мунаарбыккын этинэ сырыт, билбэккин ыйыталас. 
Эн оннугар ким да ону оҥорботун билэҕин. 
Хайа, уонна оҕоҥ туһугар барыта этэҥҥэ буолуохтаах,--Марыына мас-таас курдук, арааһа, бүгүҥҥү уруогун түмүктээтэ.

- Кыра аайы улахан дьону, быраастары кутугунатарым сыыһа буолбатах дуо?—Аанчык саарыыр.

- Хотуой, ол кыратын-улаханын, хаһан төрөөн-ууһаан, эн билиэххиний? 
Јйдөө, хайдахтаах да улуу дьыала, үтүөтэ да, мөкүтэ барыта быыкааттан саҕаланар. 
Дьолуҥ эмиэ оннук, өлүүҥ кытта   соннук буолааччы. 
Биэбэйим сыыһа,  арааһы саҥардаҥҥын, бу да кыыс. 
Киһи тылын ылын, чөмчөкөҕөр хатаа уонна мөккүһүмэ. 
Илдьэ сылдьар оҕоҕор эппиэттээх соҕотох эн буолбаккын дуо?—эмээхсин, күлэ-күлэ, бүлүүһэлээх чэйин үрдүгэр түстэ, сырылаччы үрэн кэбиһэ-кэбиһэ, минньигэс бэйэлээхтик сыпсырыйан барда.

- Оҕом хотоку, хата, бу асчыт бөҕө киһи саһа сылдьар эбиккин дии? Минньигэһин эриэхсит,--эбээ халаачыгы хайҕаан, Аанчык имнэрэ тэтэрэ кыыстылар.

Кини ити халаачыгын кыратыттан буһара үөрүйэх. 
Биирдэ аҕата лааппыга остуорастыыр эмээхсини дьиэтигэр анаан-минээн ыҥыран ылан кыыһын алаадьылыырга үөрэттэрбитэ. 
Аанчык киһилээбэтэҕэ, улгумнук үөрэҕи ылыммыта. 
Ол үөрүүтүгэр эмээхсин сиэннэрин күндүлүүр халаачыгын хайдах оҥорору биирдэ эрэ көрдөрбүттээх. 
Онтон ыла кыыс өрөбүлүн аайы, бурдук бөҕөҕө буккуллан, халаачыктыыр айдааннаммыта. 
Кэнники туттара-хаптара түргэтээн, улам сааһыланан, наада буоллаҕына көрүөх бэтэрээ астыыр буолбута.

- Аанчык, бар, утуй. 
Кыра-кыратык, иллэҥсийдэргин эрэ сытан ылар буол. 
Онтуҥ оҕоҕо наада. 
Киэһэ баҕас наһаа уһаама, ол-бу куһаҕан түүлгэ тиксээри... 
Эрдэ сытар киһи түһээбэт баҕайы. 
Оттон ону-маны үлүгүнэйбэккэ утуйдаххына, ол аата сүрэхтиин-быардыын налыйаҕын, астыктык сынньанаҕын,--Марыына куолута бүппэт, иһитин дьаһайарын быыһыгар, суоһурҕаммыта буолан,  Аанчыгын эмиэ утута үүрдэ...



Толик биллибэтэҕэ ыраатта. 
Били сыбаайба салонугар алҕас көрсүү (көрсүү буолаахтаан... кыыс бэйэтэ түбэһэ түстэҕэ эбээт) кэнниттэн Аанчык, биллэн турар, сүрэхтиин-быардыын аймаммыта. 
Ол эрээри онтун таһыгар биллэрбэтэҕэ. 
Ити Марыына эбээттэн ураты кини ытабылын-соҥобулун көрбүт суох.

Ґлэтинэн аралдьыйа сатыы сылдьар кыыс тугу да тобулар кыаҕа да суоҕа. 
Арай биир киэһэ эмиэ сынньанар хоско дьыбааҥҥа олорон телевизорынан кэнсиэр көрөр баҕалааҕа  баара, нухарыйан ылбыт быһыылааҕа. 
Марыына баабыска аттыгар кэлэн чөкөллүбүтүн билиминэ да хаалбыта. 
Дьиҥэр ити киэһэ эмээхсин үлэтин күнэ буолбатах этэ.

- Аанчык, ити... 
Туолук дьонун мин кыыһым аах билэллэр эбит ээ. 
Кырдьык Уля диэн куорат биир мааны кыыһын ылан эрэр дииллэр. 
Сыбаайбаҕа ыҥырыллыбыттар. 
Ол хаартыскатын көрөн соһуйдум. 
Кыыс, сураҕа, үөрэҕиттэн уоппуска ылбыт курдук, ыарахана эбитэ эрэ, билбэтим. 
Эдэрдэр сыбаайба кэнниттэн аны сайын соҕуруу күүлэйдии барыахтара үһү. Истэҕин дуо?

- Истэбин, эбээ,--Аанчык, төһө да кыатаннар, хараҕын уута субурус гынна.

Эмээхсин кыыһы кууста, кэтэҕиттэн сыллаата уонна:

- Эн аналыҥ буолбатаҕыттан хомойума. 
Олоххо араас буолааччы. 
Биири санаа. 
Мин Туолуктуун... бу кэпсэтэн баран иһэбин. 
Толкуйа суох, тураах мэйиилээх уол эбит. Биитэр мин сатаан өйдөөбөтүм дуу, 
Уля ханна эрэ кыраныысса таһыгар баран үөрэниэҕин кэргэнэ итээбит, ол иһин ылабын диэх курдук эттэ дуу, хайа үөдэн... 
Бэйэм да бутуллан хааллым. 
Эйиэхэ кэлэ сылдьыам диир,--диэн истэҕинэ, кыыс эмээхсин илиитин төлө көтөн тилигирии түстэ:

- Кэлбэтин-хайаабатын... Мин... мин сурук суруйуом, эбээ, эн ону тиэрдиэҥ буолбат дуо?—кыыс уулаах-хаардаах харахтарынан көрдөһөрдүү көрдө.

- Сэгэриэм, биэриминэ, күн сарсын да биэриэм. 
Эн, уоскуй, суруй уонна миэхэ аҕал, тиксэриэм,--Марыына оргууй намылытта, өрө тиргиллибит кыыһы оннугар олорто.

                          ж        ж       ж

- Ульзана, уоскуй, ити таах ээ, таах көннөрү... табаарыһым кыыһын суруга дии... Тиэрдиэхтээхпин умнубуппун...—бобулла-бобулла, кыл түгэҥҥэ туох диэҕин бэлэмнэнэ сатыы-сатыы, Толя төлүтэ биэрдэ.

- Ничего себе, эн миэхэ свадьбабар подарогыҥ бу что-ли?! 
Ты итак никто, бедный студент с переулка, спасибо, что я подбираю тебя, женю на себе, а ты...—мап-мааны, куба ньаассын түүтүн санатан күндү куруһубанан бэрт дэлэгэйдик симэммит үүт маҥан былааччыйалаах, үрдүк бүрүчүөскэтигэр иҥиэриммит кылгас дьэҥкир фаталаах кэрэчээн кыысчаан уостара толлойбут, кип-киэҥ харахтара ууламмыт, куолаһа титирэстээбит.

- Чыычаах...—уол ааттаһар тылыгар тугу да хардарбакка кыыс, кылгас фататын салгыҥҥа чэпчэкитик көтүтэн, түҥнэри хайыһар, куттаан, аҕала сатаан санныларын ыгдаҥнатар.

Аһаҕас аанынан барыта иһиллэн турар быһыылаах. 
Эмиэ маанытык таҥныбыт, туттубут-хаптыбыт хотун хаан хобулугунан  тоһугураан киирэн эдэрдэр сирэйдэрин-харахтарын одууласта уонна туох да буолбатаҕын курдук холкутук:

- Бу үлүгэрдээх ыксалга холку соҕустук быһаарсыҥ эрэ. Ыалдьыттарбыт мусталлара чугаһаата,--диэтэ.

- Мамочка, ты как всегда, в первую очередь твои гости!  
Оттон соҕотох кыыһыҥ судьбата мало кого интересует. 
Толика ты, да-да, ты сама выбирала. 
Все уши прожужжала: "Перспективалаах, талантливай студент, честнай гражданин, не пьет к тому же, курить вообще не умеет, дьоно, дьадаҥылар эрээри порядочнайдар. 
Надежная стена тебе, то есть мне, с моими запросами кстати,  очень кстати. 
Ха-ха! Господи, как я уставала от вас? 
Ну и вот, что и предполагалось ожидать! 
Смотри, с кем он переписывается, поди собирался жениться на другой?!  
Чужого жениха арканить слабо мне?! 
Вобщем, я отказываюсь от него! Не пойду замуж!—"тыҥ-тыҥ" диэбит курдук лыҥкынас куолаһа биир кэм төтөлө суох  тыҥкынаан, тыла тылыбыраан кыыс оҕото.

- Ульзана! 
Не время рассуждать! 
Я категорически против твоих истерик! 
Хватит! 
Всему есть объяснение, что случилось?—ийэ кыйаханна, дьикти баҕайытык тииһин быыһынан, чуумпутук эрээри кытаатахтык быһыта баттаталаан, кыыһын саба саҥарда.

Кэргэн барарыттан кини саҕа дьоллоох суоҕун курдук сарсыарданы быһа сиэркилэ иннигэр уруһуйдана оонньообут кыыс, аны, өстөөхтөрүн кытта киирсэргэ бэлэм куосканы санатан, сүүһүн аннынан көрдө, мэктиэтигэр көхсө кытта курдьугунуурга дылы буолла. 
Уһун лаахтаах тыҥырахтарыгар кыбытан хантан эрэ кумааҕы сыыһын ойутан таһаарда уонна ийэтин диэки элээртэ.

Дьахтар түргэн үлүгэрдик үрдүнэн-аннынан суруллубуту сүүрэлэттэ уонна:

- Ну и что? Бу тугуй? Манна киһи айманара туох баарый?—ыйытардыы кыыһын диэки көрдө.

- Мин... эмиэ инньэ диибин ээ, Розалия Аманатовна, ити... мин табаарыспар доҕор кыыһа ыыппыт суругун тиэрдибэккэ сылдьабын. 
Ону Улечка булан ылан миэхэ күтүрүүр...—Толя, сирэйэ-хараҕа турдар да, мыр да гыммакка, өрүсүһэ соҕус кыбытан  биэрдэ.

- Я тебе не Улечка! О, сколько можно, а? 
Дурак! 
Меня зовут Ульзана-а... аа-аа...—аны кыыстара кыра оҕолуу маккыраччы ытаата.

- Зана! 
Слышишь, успокойся! 
Иначе я вынуждена буду действительно прекратить этот базар!—ийэтэ куолаһын үрдэттэ.

Кыыс аһыннарыахтыы сыҥсыйбытынан киниэхэ кэлэн саба түстэ да, бу сырыыга тоҕо эрэ оннук айылаах ис киирбэхтик буолбакка, көнтөрүк соҕустук таҕыста быһыылаах. 
Онтуттан абарбыттыы кыыс иэҕэс-куоҕас охсуллаамахтаата. 
Дьахтар да оҕотугар олус уулла-тохто ымманыйбата. 
Күтүөтэ буолан эрэр уолга уордайбыт көрүҥэ ханан да суох, кыыһын кэмэлдьититтэн хайы-сах сылайбыттыы тутунна уонна нэһиилэ тардына соҕус:

- Доченька, ну, хватит. 
Все невесты перед свадьбой находят повод, чтобы поплакаться. 
Толя завтра же отнесет это письмо по адресу. 
Это вас не касается же? 
Ну, все, успокойся, моя хорошая,--төһө да, итиччэлээх сылаас тыллары (кини буолан сатаан эрдэҕэ) бэрт хаҕыстык, тымныы соҕустук эттэр, дьахтар санаатын ситтэ, тылын ылыннарда.

Уля, Ульзана, Зана диэн араастаан эриллэр-этиллэр таптал ааттардаах кыыс оҕото өр буолбата, сибилигин аймаммытын мэлдьэспитинэн күлүм аллайда. 
Ытыы-ытылла охсон, бэйэтэ да төрүкүттэн киэҥ харахтарын чалбах курдугунан көрөн, суунан-тараанан диэбит курдук, ыраастана оҕуста. 
Инньэ гыммытыгар тупсаҕай кырааскалаах кэрэчээн харахтара өссө тупсубукка дылы буолбуттар. 
Таҥаһын көннөрдө, баттаҕын сахсатынна, күөкэгэр моонньун хоҥкук гыннаран фататын кэннин диэки эстэ, үрдүк түөстэрин эргин аатыгар эрэ онон-манан тэбэннэ, синньигэс биилин имэриннэ. 
Аны, омуна бэрт ээ, икки илиитинэн сараҕар бэйэлээх былаачыйатын тэллэҕин үөрүйэхтик хомуна тарта, үрдүк хобулуктаах, чупчугур тумустаах мааны түүппүлэтигэр чэпчэкитик дугунан, бэрт тэбэнэттээхтик өрө ыстана түстэ, тиэхэлээх бэйэлээхтик ырым-тырым көрө-көрө, 
Толикка баран сөрөннө. 
Уол, бу да сырыыга маннык туттууттан-хаптыыттан тоҕо эрэ соһуйбата, оргууй аҕай кыыһы биилиттэн харбаан ылан иннигэр туруорда уонна:

- Ульзана, эн миигин кырдьык таптыыгын дуо?—диэн ыйытта.

- Если честно, даже не знаю...—кыыс үчүгэйкээн сэбэрэтэ сырдыы түстэ, эмиэ үөннээх баҕайытык харахтарын кыламаннарынан оонньоон, сабыччы көрө-көрө, өрө тэрбэтэн таһааран, уос-тиис оҥостон, моонньун куоҕаҥнатан, кичэйэн бөҕө күллэ-салла.--Но нет, не дождешься, дорогой, я тебя никуда не отпущу! Вот! 
Син биир таптыыр буолан сөбүлэннэҕим дии, или ты не просил моей руки, а?

- Просил?! Руки?!—уол соһуйбута буолла даҕаны, сонно кистэннэ, устунан сонньуйда.

Ити икки ардыгар:

- Чэйиҥ эрэ, эдэрдэр, ханнаҕытый? 
Массыына бэлэм. 
Оттон эһиги барарга бэлэмҥит дуо?—диэбитинэн кураанах бакаал тутуурдаах аҕамсыйбыт киһи көөһөкөччүйэн киирэн кэллэ.

- Ух, ты, моя ласточка, ну-ка, повернись к папе! 
Ульзана, ты краше всех, впрочем как всегда,--Томмот Савельевич наһаа  астыммыт киһи быһыытынан, икки илиитин саратан, кыыһын кэлэн сыллаата-уураата.

Бэрт сыыдам туттунуулаах-хаптыныылаах киһи суонугар букатын мэһэйдэппэт. 
Имигэс-имигэстик эргичиҥнии охсор, тыастаах соҕустук аҕылыырын быыһыгар балачча эбиллибит моҕоҕо илибирээн ылар. 
Күтүөт уол диэки бу киһи хараҕын кырыытынан да көрбөтө. 
Толя эмиэ аҕа кылына буолан эрэр тойонтон эйэргэһиини кэтэспэтэ, саҥата суох кыыстаах аҕа мөөмүкэйдэһэллэрин көрөн эрэ турда...

Сыбаайба сылаалаах этэ. 
Дьокуускай куорат саамай киинигэр турар улахан ресторан бу сырыыга баҕас, дьэ, кырдьык, киэптэппитэ быһыылаах. 
Мааны бэйэлээхтик киэргэммит киэҥ сааланы ыы-быччары ыалдьыт мустубутун Толя тоҕо эрэ атыҥыраабыта. 
Дьон быыһыгар нэһиилэ аҕыйах билэр киһитин ыраахтан көрөн тоҥхох гынан дорооболоспута. 
Хараҕын далыгар балта кыыс тоҕо эрэ быраҕыллыбатыттан сэрэхэдийэ быһыытыйбыта уонна куруук кытыы сири кыһанан тутуспуттуу, бу киэһээҥҥи эйгэттэн халты соҕус, хайдах эрэ тэйиччи сылдьар ийэлээх аҕатын муодаргыы көрбүтэ. 
Уол ити тоҕотун бэйэтэ эрэ билэрэ. 
Ийэлээх аҕатын иннигэр иһигэр олус диэн буруйдаммыттыы санаммыта...

Тыл этээччи тойоттор, кинилэри хартыына курдук арыаллааччы хотуттар уһуннук да эҕэрдэлээн эккэлэспиттэрэ. 
Дьүүлүн-дьаабытын арааран өйдүү сатаабыт да киһи, бу күүгээҥҥэ, ньамалаһыыга чуо маннык эбит диэн этиини-тыыныыны иилэ хабан өйдүүрүгэр уустук курдуга. 
Киһи тугу да сатаан долоҕойугар тиэрпэтин хатылаан да биэрдилэр. 
Тараҕай буолара чугаһаабыт, чолбодуйбут кытаанах харахтаах тамада тулуйбакка тиэтэтиитэ, устунан кыйахана сыһыыта да лаппа итийбит-кутуйбут эҕэрдэлээччилэри тохтоппотоҕо. 

Ґксэ үөрүү өрөгөйдөөх тыллара, сааһыламматах нууччалыы-сахалыы омуннаах соҕус тойук барыта Ульзанаҕа  уонна кини төрөппүттэригэр ананна. 
Кыыһы хайгыыртан быыс булбатах дьон булгуччу уураһар сокуоннаахтарыттан Толя да салҕа быһыытыйда. 
Бакаал тутуурдаах ыалдьыттар бэлэхтэрин, баһаам үлүгэр бакыаттаах үптэрин кэлэ-кэлэ, кэтит остуолу нөҥүөлээн, тардыллыбыт аһы тоҕо көтүөхтүү тарбачыһан, кыыс нарын илиитигэр куду анньаллар. 
Зана-Заночка ону барытын кумааҕы суумкаҕа атаҕын анныгар анньа олорор. 
Ол тухары күннүү сырдык мичээрэ кини сирэйигэр кыра да түгэҥҥэ уостубат. 
Сотору-сотору кыыс атаҕын иминэн били суумканы бигээн көрөр түбүктээх, онтон эмиэ да сандаарыс гына түһээт, Толяҕа эргиллэн чап-чараастык лыҥкыныыр: 

- Толик, свадебнай путешествиебытыгар туттуохтаах долларбыт суумкабытын толороору гынна дии. Јссө биэрдэхтэринэ эн сиэпкэр угуом, сөп дуо? 
Онтон кэнники ылыам буоллаҕа дии,--киһи эрэ таптыахтык эйэргээн, араастаан кылап-халап көрөн, минньигэс-минньигэстик мускуллаҥнаан, Заночка барахсан эппитин толоруо ини.

Туораттан көрөөччүлэр таптал уотугар умайан баран билигин да умулла, уоскуйа илик кэрэчээн кыыһы манньыйа одуулууллар. 
Дьол диэн ити буоллаҕа дии саныыллар. 
Күтүөт уол чахчы дуоспуруннаах дииллэрэ кырдьык быһыылаах, солуута суох саҥарбыта да иһиллибэт, биирдэ алҕас мүчүк гынан ылбакка, арааһа, саҥа аймахтарын, олор сибээстэрин иһигэр "буһара" олордоҕо диэн дьон быһалыы тойонноон кэбистилэр.

Ити тухары Толя атыны саныы олорбута. 
Киниэхэ сөбө суох эйгэҕэ эрэ-эмискэ, күүс өттүнэн буолбакка, бэйэтин көҥүлүнэн киирдэҕэ. 
Киирдэҕэ да диэн, киирэн биэрдэҕэ эбээт. 
Ульзананы билбитэ үс сыл буолла бадахтаах. 
Хаһан эрэ, ханнатын өйдөөбөт, биир быстах хампаанньаҕа билсибиттэрэ. 
Кини хаһан да бу кыыһы сэҥээрбэтэ ээ. 
Олус атааҕын, ону ааһан кыратык акаары соҕустук быһыыланарын сонньуйа көрөрө. 

Дьэ, быстахха былдьатыы диэн Толя туһугар тоһуйан туран тосхойоохтообута. 
Сураҕа, уол аҕата Ульзана ийэтиниин урут бырайыактыыр институкка бииргэ үлэлээбиттэрэ үһү. 
Биирдэ ол, өлүү түбэлтэлээх, алҕас биллэн, иһиллэн ааспыттаах. 

Былырыын этэ. 
Розалия Аманатовна, кэм да түбэһиэх быатыгар диэ, тобус-толору суумкалары туппутунан, куттаммыт тугут оҕотун курдук көрбүтүнэн, халтарааҥҥа охтумаары нэһиилэ чирэстэһэн иһэрин көрөн дьиэтигэр тиэрдибитэ. 

Ааны Зана аспыта. 
Куолутунан омуннуран-төлөннүрэн, чыычаах курдук чыбыгыраан, аара көрсө биэрбит "аанньалы"—Толяны, маамата барахсаҥҥа күүстээх илиитин ууммут дьиҥнээх "джентльмени" уруйдаан-айхаллаан саалаҕа аһара охсубута. 
Чэйдии олорон кэпсэтиигэ, уруккуттан үөлээннээхтэр оҕолоро буолаллара биллибитэ. 
Толя аҕатын Розалия Аманатовна олус хайҕаабыта, элбэҕи да элбэҕи кэпсээбитэ. "Дьиҥнээх сахалыы өйдөөх, букатын президент буолар киһи этэ" диэн өссө омуннурбута. 
Онтон уолу ыйыталаһан, токкоолоһон, Толя да үөрэҕэр ой бото бэрдин истэн сэҥээрбитэ,  харахтара дьиктитик оонньоон ылбыттара. 

Онуоха ыал аҕата, Томмот Савельевич, дьоһуннана-дьоһуннана көхсүн этиппитэ, ол-бу политика, уларыйыы, харчы-хамнас туһунан кэпсэтии таһаардаҕым буолан, аҥаардастыы куолулаабыта. 
Онтуттан бэйэтэ да астыммыта, утарылаһааччыларын лаппа сабырыйбыт курдук иһигэр санаммыта быһыылааҕа.

Толя бу ыалга уонна сылдьыбатаҕа, Заночканы да сэҥээрэн ыйыталаспатаҕа. 
Ону баара, быстахха былдьатыыҥ кыл түгэнэ ээ... 
Эмиэ биир киэһэ, кулуупка сынньалаҥ кэнниттэн чараас чугас хампаанньаҕа, хантан кэлбитэ биллибэккэ эрэ, Заночка баар буолан хаалбыт этэ. 
Киэһэни быһа үҥкүүлээн эккирээн сылайбыт уолаттар кыратык эбиммит утахтарыттан илистэ быһыытыйбыттара, утуйар аакка барбыттара. 
Ким ханна олорбутунан, дьыбааҥҥа, кириэһилэҕэ, остуолга охтубуттара. 
Толя киэһэни быһа хамнаабакка олорбут кириэһилэтиттэн сыҕарыйбатаҕа, оннук нухарыйбыта. 

Ол эрээри сарсыарда кини, дьиэлээх табаарыһын дьонун мааны оронугар Заночка баттаҕын быыһыгар уһукта биэрбитэ. 
Дьалкыҥнас төбө тугу да тобулбатаҕа, туох буолбутун букатын кыайан өйдөөбөтөҕө. 
Бүттэхпит ол. 
Дыҥ курдук төбөтүн иһигэр аатыгар эрэ баар дуу, суох дуу, толкуйа туран хаалбыт, киһи туһаммат буолбут мэйиитэ чабырҕайынан тахсыах айылааҕа:

- Толюш, Толик, мин эн этиигэр сөбүлэнэбин. 
Эйиэхэ кэргэн буолабын. 
Айа, түүнү быһа көрдөстүҥ дии, так что прими мое согласие... 
Хотя, понимаешь, мы уже муж и жена, раз спим в одной постели, да, милый?—Зана чуораанныы лыҥкынаабыта, көмүскэтиэх курдук көрүтэлээбитэ уолу харааччы буккуйан кэбиспитэ.

Ити аата туохпутуй? 
Хайдах хайдаҕый? 
Түүл ини, доҕоор? 
Пахай, суох, баҕарбатаҕыҥ да иһин илэтин билинэргэ тиийэҕин. 
Зана-Ульзана кини аттыгар илэ сытара. 
Муус-маҥан сыгынньах түөстэрин, сөрүүкэтэр быһыыта эбитэ дуу, хара солко бырастыынанан сабыта охсо-охсо, чахчы соругун сиппит кыыстыы, кыратык да кыбыстан ымыттыбакка, тиэрэ түһэн сыппыта. Јссө үөрэр дуу, үөрэтэр дуу икки ардынан:

- Толя, биһиги Дьокуускайга олоруохпут суоҕа, сөп? 
Я бы хотела в Москве или вообще... где-нибудь подальше еще... 
Эн утроишься в престижную компанию, үлэлиэҥ. 
А я куплю себе машинку экстра-класса и... буду светской львицей. 
Или же... хотя вариантов много. 
Толя, а, Толя? 
Тугу толкуйдуугунуй, а? 
Вроде городскойгун эрээри, тоҕо наһаа деребаскыный?!—Зана эмиэ атаах, абылаҥнаах куолаһынан уолу сэҥийэтиттэн ылан бэйэтигэр эргилиннэри тарпыта.

- Ульзана, уоскуй. 
Приземлись.
 То, что случилось, если оно и было... не по моей вине и воле. 
Я тебя знать не хочу. 
Уймись, а? 
Бара тур, я тебе никто, тем более не жених, понятно?—атаҕастаммыт, туохха эрэ муокаска балыллыбыт абаккатыгар уол куоска курдук эриллэҥнэс, онтуга сөп түбэһэр ньааҕынас кыыһы куруубайдык киэр анньыбыта.

Анарааҥҥыта хараҕын уута бэлэмэ да бэрт, тута ытаан барбыта, сып-сап хомунаат, таһырдьа тилигир гыммыта. 
Толя бөлүүн туох буолбутун уолаттарыттан ыйытан да туһаламматаҕа, ким да, тугу да билбэккэ хаалбыт. 
Ээ, дьэ, буоллаҕа, ити аата Зана кыыс "за ночь" тугу-тугу быһаарбытын бэйэтэ билэн эрдэҕэ...

Биир киэһэ дьоно кэри-куру кэпсэтиигэ этэн аһарбыттара, куорат мааны ыалын соҕотох кыыһын албыннаабыккын, атаҕастаабыккын. 
Кэргэн ылбат түгэнигэр инники дьылҕатын туора сотуом диэн кыыс таайа киһи сааммытын, кинилэргэ кэлэ сылдьыбытын кэпсээтилэр. 
Толя соһуйан тылыттан маппыта. 
Баччааҥҥа диэри ханна кэлэрин-барарын, кимниин билсэрин-көрсөрүн ийэлээх аҕатыгар кэпсээбэт бэйэтэ били тусовка кэнниттэн саарбах түүнүн кырдьыгынан ууран биэрбитэ. 

- Ол аата тугуй, соруйан оҥорууга маарынныыр,--аҕата илиитин нэлэҥнэппитэ, ийэтэ санааҕа түспүтэ.

- Биһиги туохпутугар ымсыыран мааны кыыс санаатын эйиэхэ уурдаҕай, баҕар, кырдьык таптаабыта буолаарай? 
Сыһыаннаах буоллаххытына...—ийэтэ сабаҕалыырын уол сөбүлээбэтэҕэ.

- Ийээ, биһиги икки ардыбытыгар туох да сыһыан суоҕа эбээт. 
Туохха эрэ түбэстим, өссө сааныылаах буола-буола...

Инньэ гынан, кыыһы көрсөн сирэй кэпсэтэргэ сананан Толя биир киэһэ Заналаахха тиийбитэ. 
Чыбыгырыы ыллаабыт кыыс оҕото, киирэн иһэр уолга моонньугар иилистэ түһээт, туох да буолбатаҕын курдук иһирдьэ дэллэриппитэ.

- Мамочка, папочка, а вот и он, мой жених Толя!—диэбитигэр саалаҕа телевизор көрө олорор мааны дьон туран кэлбиттэрэ.

Тардына соҕус дорооболоһоотторун, Зана аны уолу бэйэтин хоһугар дэллэриппитэ. 
Кип-киэҥ, сып-сырдык хос ортотугар   сүүнэ улахан маҥан сабыылаах орон мин аҕай бу баарбын диэбиттии киэптээн аҕай турара. 
Тула хас да кириэһилэҕэ сымнаҕас сыттыктар күөдэл курдук быраҕыллыбыттар. 
Олорго сүүрэн тиийэн лах гына олоро түһээт, синньигэс илиилэрин даллаҥнатан, кыыс уолу бэйэтигэр ыҥыра олорбута.

- Зана, мин  киһилии кэпсэтээри кэллим. 
Мин эйигин кэргэн ылыах буолбатаҕым, оннук кэпсэтии суоҕа...

- Тыый, Толя, тугун бэрдэй, оттон "чыычаах" дии-дии ким миигин уураабытай-сыллаабытай, өссө "таптыыбын" диэбитэй?! –Зана харахтара кэҥээбиттэрэ, икки уоһа тэллэйэн, ытаары мэрбэҥнээбитэ. 

- Суох, ол эйигин эппэтэх буолуохтаахпын...

- Эн уонна мин эрэ баарбыт ол түүн, Толя! 
Атын ким да суоҕа буолбат дуо? Неужели эн миигинниин утуйбуккун мэлдьэһээри гынаҕын?!

- Суох, мэлдьэспэппин эрээри... мин утуйбатах буолуохтаахпын...—уол буккулла сыспыта, сатала суох кэпсэтии тахсан эрэрин сэрэйбитэ. 

- Заночка, доченька, тебе вредно нервничать,--диэбитинэн, туох да тоҥсуура да, ыйытыыта да суох Розалия Аманатовна мичээрдээбитинэн субу устан киирбитэ.

Сиэдэрэй сибэкки ойуулаах маҥан солко халаата тэлээрбитинэн кыыһыгар тиийбитэ. 
Көбүс-көнө кыргыылаах кылгас баттаҕа илиҥҥи дойду кырасаабыссатын санатарын бэркэ билинэр быһыылаах, онуоха сөп түбэһэрдик туттан-хаптан кыыһын имигэстик кууһан ылбыта:

- Толя, будь мужчиной, потерпи маленькие капризы своей невесты. 
Она ведь в "марьяжном интересе",--диэбитэ уонна эмиэ кубус-кураанаҕынан мичээрдээн ылбыта.—Хотя, ты уже доказал, что ты настоящий мужчина и уже преуспел в интимном плане... что весьма похвально. 
Зана, Толяҕа эттиҥ дуо, что ресторан в принципе заказан?

- Суо-ох, кини миигин таптаабат, маама!—Зана чыычаах ытыы олорбута.

- Толя, я буду конкретна. 
Јскөтүн Зана аата алдьаннаҕына, кэргэнэ суох төрөөтөҕүнэ, тебе не видать ни учебы, ни карьеры, ни жизни. 
Повсюду--наши связи, ни одна душа тебя не подпустит хоть к какой работе. 
Ґлэтэ суох хайдах киһи буолуоҥуй, тоойуом? 
Раз ситуацию решила ваша юная кровь, придется породниться с вами и воспитывать своих внуков. Јйдөөтүҥ?—Розалия Аманатовна тимир-тамыр этэрин этээт, кытаанахтык уол диэки көрбүтэ.

Итиннэ туох өйдөммөтө баарый? 
Акаары да буолан абыранар ээ. Арааһа ол түүн, Ульзана барахсанныын утуйа оонньоон, олоҕун тиэрэ эргиппит соҕотох кини, бэйэтэ. 
Кэргэн ылар туһунан хаһан да оройдоппот бэйэтэ, дьэ, түбэстэҕэ. 

Аанчык, оо, Аанчык, эрэйдээхпин даа... 
Чахчы атаҕастаммыт, хата Аанчык буолла. 
Олус сэмэй, килбик, ыраас санаалаах, чараас дууһалаах кыыс эбээт. 
Хайдах бу балаһыанньатын киниэхэ этиэй?! 
Толя Аанчыкка убаммыта оччото, кинилиин куруук чэпчэки, холку буолааччы. 
Олус таптыыбын диэҕин, эмиэ да омуннаах, уохтаах буолбатахха дылы... 
Көннөрү, наһаа истиҥник санаһар буолан, бэйэ-бэйэлэригэр үөрэнэн хаалбыт курдуктар. 
Аанчык хаһан да кинини туохха да күтүрээбэт, мөҥүттүбэт. 
Уол бардаҕына барар, кэллэҕинэ кэлэр. 
Кулуупка бардым диэтэҕинэ, биирдэ буойсубутун, сыттаах кэллэҕинэ сөбүлээбэтэҕин биллэрбэтэх Аанчык эмиэ да Толя бэйэтин ийэтин санатара. 
Кинини курдаттыы таайарын, көрөөт да тута өйдүүрүн билэр буолан, ардыгар, Толя онуоха эрэнэн, ситэри эппэккэ, кыратык тумнан, албыннаан, быстах сырыыта да ханна барыай. 
Онтуката ити Ульзанаҕа улдьаарарга тиэртэҕэ...

Хайыах баҕайыный. 
Куорат сиргэ кыахтаахпын дэнэр киһиэхэ сибээс барыны быһаарар буолбута сонун үһүө. 
Јстүйбүт дьон, аймахтаспатах абалаахтар, эппиттэрин толорорторо үөрэммиттэр, санааларын хоту салаллыбатахха,  арааска да тиийиэхтэрэ. 
Оччоҕо? 
Ааты алдьаппыт, мааны кыыһы "моһуоктаабыт" акаарыны ким харыстыай? 
Дьиҥ иһигэр, ааҕыстахха, хата кинини муокастаатахтара эбээт... 
Ону ол дииллэрэ биллибэт. 
Ґөрэҕин ситэри бүтэрбэтэҕинэ бүттэҕэ. 
Архитектор идэтэ хонтуора аайы көстүбэтэ эмиэ өйдөнөр. 
Атын сиргэ ханна күрэниэй? 
Саарбах. 
Ол аата, ыт сиэтин, Ульзананы, итиччэ баҕалаах кырасаабыссаны ойох ылан эрдин, оҕолоннун даҕаны дии санаата. 
Онтон... кыыс бэйэтэ да Толяны өр тулуйаа үһүө, арахсаа ини. 
Толяны билбэ-эт, кини, таптаабат дьахтарыгар наһаа сыҥаланыа суоҕа, оччоҕо кыыс түргэнник бэйэтэ да салгыа, арахсабын диэн айманыа. 
Оччотугар Толя туох да буруйа суох хаалыа, инники олоҕун (кини ирээтэ диэн баар ини, доҕоор?!) оҥостуо... 
Оттон Аанчык? 
Киниэхэ, төһө да кыбыһыннар, буруйданнар, олус эрэнэ саныыр, барытын өйдүө... Толя мэлдьи көмөлөһүө, ханна да быраҕан кэбиһиэ суоҕа...

- Јйдөнө-өр,--чочумча буолаат, санаатыгар аралдьыйан олорон, саҥа аллайбытын уол өйдөөбөккө да хаалла.

- Чэ, бэрт. Айдаан бүттэ. Барыта дьэҥкэ. 
Толя, дьоҥҥун кытта сарсын киэһэ күүтэбит,--Розалия Аманатовна эргичис гынна, солконон суугунаан тахсан барда.

- Ульзана, тоҕо миэхэ кэргэн тахсыаххын баҕараҕыный?—Толя уларыйан хаалбыт куолаһынан ыйытта.

- Как это тоҕо?—кыыс мэндээриччи көрдө. 
Хайы-үйэ уоскуйбут быһыынан итинник туруору ыйытыыттан соһуйбут көрүҥнэннэ.—Оттон... хотя бы, чтобы выехать за пределы? 
Допустим, в Лондон хочу... 
онно кэргэнэ суох кыргыттарга виза биэрбэттэр буолбат дуо? А мне нужна языковая стажировка, хотя бы... на год, на два и более...

"Тууй-сиэ, дьэ, чахчы да акаары быһыылаах",--диэн уол кэлэйдэ даҕаны...

Ыал буолуу араастаах. 
Онон, Толя туһугар бур-бур буруо таһаарар бэрээдэк бэйэтэ салаллыбыта. 
Биир эрэ ситэ өйдөммөт курдуга, бэйэ дьылҕатыгар бэйэ орооспото хайдах эбитэй? 
Быһата, бу балаһыанньаҕа бэринэн кэбиспит уол барытыгар дьонунан салайтарыыга сөбүлэһэн испитэ. 
Ол иһин ити, Ульзана дьонунуун урууластылар, силистээх-мутуктаах сибээскэ силим курдук сыһыннылар быһыылаах. 

Кылаабынайа, ким да кими да чыычылаабат. 
Таптал уота кинини таарыйбат. 
Баҕар, Зананы эрэ-эмискэ өрө салаан ааһара буолуо да. 

Уол, ханна эрэ ыраах, сүрэҕин түгэҕэр Аанчык баар. 
Ону санаатаҕына, түөһэ ыарыылаахтык хам тутарын иһин хара күүһүнэн ахтыбат буола сатыыр. 
Кыыс иннигэр буруйдаах, чахчы албын эрэли иитиэхтээн, тулаайах эрэйдээҕи туһаммыт сидьиҥ эн диэтэхтэринэ сөбүлэһиэх кэриҥнээх. 

Баҕар-баҕарыма, Зана куруук кини аттыгар. 
Ол бэйэлээҕин биирдэ эмэ халты көрдө да, мааны кыыс кэтэҕэр Аанчык көрсүө мөссүөнэ көстөн ааһар. 
Иннигэр турар куорат хартыыната кыыстан букатын атын. 
Холку бэйэлээх, номоҕон сирэйдээх, уурбут-туппут курдук таһаалаах, олус нарын туттуулаах. 
Ол сып-сылааһынан илгийэр мэтириэт уһаабат, элэкис гынан ааһар. 
Тапталым диэҕин, Аанчык киниэхэ наһаа чугас доҕору, бэйэ киһитин санатар. 
Дуу, итинник буолуохтааҕа эбитэ дуу...

Толя куттас киһи быһыылаах. 
Тоҕо эрэ, ирэ-хоро "оҥортообут дьыалаларын" киһилии дьаһайбата. 
Олортон саамай хомолтолооҕо Аанчыкка бэйэтэ бара сылдьан кэпсэппэтэҕэ. 
Дьулайбыта оччо. 
Кинилиин арахсар санаата суох, атыҥҥа аралдьыйбакка сылдьан Зананы ойох ылабын диэн хайдах быһаарыахтаах этэй? 
Баарынан кэпсиэн... бастаан кыбыстыбыта. 
Аанчыгы "көмүһүм, чыычааҕым" дии сылдьан атын кыыстыын хоонньостум дииригэр хайдах да кыаҕа тиийиэ суох курдуга. 
Ол иһин иһийбитэ, туох буолан иһиэн кэм көрдөрүө диэн найыламмыта. 
Эппитэ да буоллар, ким итэҕэйиэй, барыта да наар аанньа буолбута буолбаат? 
Ол иһин Марыына баабыска кинини ирдээн кэлэ сылдьыбытыгар да туолкалааҕы тугу да булан быһаарбатаҕа. 
Онтон ити, бэҕэһээ эмээхсин Аанчык суругун биэрбитэ. 
Уолу буруйдуур, хомуруйар биир да тыл суоҕа. 
Олоххун оҥоһун, мин туспар долгуйума, барыта этэҥҥэ буолуо диэн, ким эрэ кикпитин курдук, олус холкутук сүбэлээн, сөбүлэспитин биллэрэрдии, судургутук суруйбут этэ. 
Ханан да аат да, араспаанньа да суох, ким кимиэхэ тугу туһаайбыта, суругу ыыппыта өйдөммөтө. 
Ол да иһин, көрдөрөн туран дуолу туттарарга, сымыйалыырга бэрт төрүөт буолбута. 
Аанчыкка, айдаан тахсыан сэрэйбит курдук сэрэхтээх суругу ыыппытыгар махтана санаабытыттан бэйэтэ да сүрүргээбитэ, "дьаабыланан, аны туос сымыйаччы буоларым итэҕэс эбит" диэн иһигэр бэйэтин бэйэтэ мөҕүттүбүтэ.

Ульзанатыныын туох олоҕу олоруон билбэт, кырдьыга билэ да сатаабат. 
Бу кыыс иһэ истээҕин син сэрэйэрэ ээ. 
Аймахтары кытта билсиһиигэ, көрүдьүөс баҕайы, кыыс "олоххо  быһаарыныылааҕын, дьаҕаллааҕын" бэлиэтээн кэпсээбиттэрэ. 
Дьэ, ким билэр, дьаһала диэхтээн туга кэлбит үһү, оттон быһаарыныыта диэн эппитин толорторо үөрэммит хаппырыыс, атаах диэтэххэ, оруннаах буолуо дии саныыр Толя. 
Төрөөбүтүгэр Ульяна диэн сүрэхтээбиттэрин улаатарыгар абааһы көрөн, пааспарын ыларыгар Ульзана диэн уларыттарбыт. 
Инньэ гынан докумуона барыта Ульзана аатыгар толоруллубут. 
Тыаҕа баар аймахтара эрэ, эбэтэ-эһэтэ буоланнар: "Уля, Уула" диэн ыҥырдахтарына тымтан тырыттар да, хайыай, төрөөбүт аата этэ буоллаҕа. 
Ону улахан туох эрэ дьоһун ситиһиитин курдук кэпсииллэриттэн Толя "һык" гыммыттаах.

Хоонньоһоот хат буола охсубутун уол тоҕо эрэ тук курдук итэҕэйбитэ. 
Сотору онто эмиэ сараламмыта. 
Ульзана, былаачыйа ылыллыбытын, ресторан төлөммүтүн, ыҥырык тарҕаммытын кэнниттэн биир киэһэ эппитэ:

- Доҕоччуок, саараама даҕаны, миигин соторунан төрөтүөҥ суоҕа. 
Знать надо, когда наступает пора заводить детей. 
А мне еще рано,--диэн баран куба курдук куоҕаҥнаабыта, эмиэ өрө-таҥнары көрбөхтөбүтэ.

Ити сонунтан айдаан тахсыбатаҕа оруннаах, уол, хата, үөрбүтэ, чэпчээбиттии үөһээ тыыммыта...

- Чэйиҥ эрэ, доҕоттор! 
Ґрүүмкэлэрбитин толоруоҕуҥ! 
Уоллаах кыыспыт туһугар өссө төгүл үрүлүйэр-харалыйар, көмүс күүгэннээх кымыс оннугар үрүҥнэрбитин-кыһылларбытын үөһээ көтөҕүөҕүҥ!—тамада холус да соҕустук сааһылаатар, бэрт көтөҕүллүүлээхтик хамаандалаабытыгар Толя санаатын ситимэ быһа барда, дьэ өйдөннө.

Айыбыын, тото аһаабыт ыалдьыттар ыстанан турбуттара, уруй-айхал тылларын ыраахтан-чугастан үөгүлээбиттэрэ тугун бэрдэй. 
"Көр олохпут саҕаланнаҕа дуу, ити аата",--диэн уол бэйэтин сэтэриннэ.

- Итиэннэ, доҕоттор, кыыстаах уолбутун аан бастаан хоонньоһор түүннэрин ахта-саныыр гына атаардыннар диэн биэс сулустаах мааны гостиница вип-нүөмэригэр арыаллаан атаарыаҕыҥ!—тамада, омунугар силэ бырдаҥалаан, харахтара өссө чолбодуйан, мөҕөн эрэр дуу, дьаһайан эрэр дуу курдук быһыта биэртэлээн, микрофоҥҥа хаһыырбытын ытыс таһынан көрүстүлэр, һуу-һаа буоллулар.

"Ол эмиэ туохпут баҕайытай... 
Барыта да албын-түөкэй, уруһуй-оҥостуу буолан",--иһигэр ончу сөбүлээбэтэр да, куорат кулукуларыгар куолаһа суох күтүөт киһи туох диэхтиэй, бара сатаан куолутунан муннун анныгар мүчүк эрэ гынна...

                      ж        ж       ж

- Кытаат-кытаат, үчүгэйдик тыын! 
Сити курдук. 
Чэй эрэ, миигин болҕойон истэбит. 
Анечка, этэрбин барытын толоруоҥ, этэҥҥэ быыһаныаҥ. 
Сөбүлэстиҥ? 
Хорошо, сынньанабыт, тыынабыт,--сааһыра барбыт саха акушерката төрүүр сааланы ылан кэбистэ.

Аанчык, куттаммыт-ыгылыйбыт санаатыгар, барытыгар бэлэм сытта. 
Бу тымныынан аҥкылыйар кип-киэҥ төрүүр сааланы хайдах эрэ атыҥырыыр. 
Хоско да маарыннаабат дьикти уораҕай тула өттө таас билииккэ сыбахтаах. 
Ордук-хос туох да суох. 
Онно-манна хас да көнтөрүк кириэһилэлээх остуол көстөр. 
Төрүүр остуол. 
"Оо, хас дьахтар дьылҕата манна быһаарыллыбыта буолуой, ким эрэ дьоллонноҕо, ким эрэ...",--тиритэ-хорута тыын быһаҕаһынан тыынан, "сынньана" сытан кини саныыр. 
Төбөтүн үрдүгэр эдэр нуучча кыыһа быраас кинини таҥнары көрөн турар. 
Сотору-сотору илиитин бэгэччигиттэн ылан имэрийэн эрэр курдук тугу эрэ туппахтыыр, иһиллиир, Аанчыкка мичээрдиир уонна эмиэ, быыстала суох уоскутар, сүбэлиир.

- Так-таа-ак, чэ эрэ, бэлэмнэнэбит, дириҥник тыынабыт! Күүскэ!—акушерка саҥата, туох эрэ тимир иһит-хомуос тааска таарыллан талыгырыырын курдук бүппэт тыаска мэһэйдэтэн, нэһиилэ иһиллэр.

Ити икки ардыгар иһэ эмиэ хам ылла, тыынын хаайан бобута тутара өссө күүһүрдэ. 
Аанчык ыгыллан, икки илиитинэн маарыын тутус диэбит тутаахтарыгар кытаанахтык хам хатанна, мэктиэтигэр хараҕа хараҥаран ылла. Акушерката:

- Анечка, вдо-ох, күүскэ! 
И по моей команде: ыгылын! 
Еще раз, вды-ы-хаем и ту-у-жимся: и-и... еще раз,  ии-ии... еще два!—диэтэ дуу, диэбэтэ дуу, кыыс иһиттэн туох эрэ дьикти ньылбырыс гынарга дылы буолла, саала иһин соҕотохто оҕо бэбээрэр саҥата толордо.

- И-и, готово! 
Мамаша, поздравляем с сыном! 
Хороший мальчик, не уставший...—акушерка астыммыт быһыынан Аанчыгы эҕэрдэлиир.

Били хам ылбыт ыарыы эрэ, тыынын бобуталаабыт талыы-ыгыллыы эрэ, ханна да симэлийбитэ биллибэккэ, эрэ-эмискэ омуннаахтык уоскутан кэбистэ. 
Санаатыгар, билигин да ыарыыны күүтэр курдук, мэлигир. 
Ону кытта бириэмэ тохтоон хаалбыт курдук буолла. 
Аанчык үөрүөхтээҕэ эбитэ дуу, туох эрэ диэхтээҕэ дуу... 
Марыына эбээ бу туһунан букатын да көтүппүт, отой кэпсээбэтэх эбит... 
Маннык түгэҥҥэ түбэспэтэх буолан, кыыс  мунан хаалла. 
Арай, икки чэчэгэйинэн, көлөһүнүн кытта тэҥҥэ ыйыта сылдьыыһык дуо, харахтарын уута сүүрэлээтилэр. 
Уол, уол оҕо төрөөтө, Аанчык уол оҕолонно! 
Толигын оҕото Толя төрөөтө ээ!

- Поздравляю, коллега! 
Классические роды, класс!--Быраас Аанчыгы көрөн баран акушерканы эмиэ эҕэрдэлээтэ.

- Спасибо, дорогая! 
А у нас, в роддоме—класс!—быраастар күө-дьаа буолбуттарыттан Аанчык эрдийдэ, барыта этэҥҥэ быһаарыллыбыт диэн, дьэ, итэҕэйдэ.

Ол кэмҥэ акушерка Аанчык сыгынньах иһигэр ип-итии, ибис-инчэҕэй оҕону сытыарда:

- Анечка, прими своего богатыря, сейчас мы его осмотрим, приведем в порядок, а пока общайтесь,--дии-дии үөрэн мичийдэ.

Аанчык ийэ киэлитигэр ыйы-ыйынан эргичиҥнээбит, баарын биллэрэн тэбиэлэнэн күөлэһийбит кыра киһичээнэ бу илэ бэйэтинэн, сутуруктуу туппут илиитинэн ийэтин иһигэр хатааста сатыы сыттаҕа... 

                      ж        ж        ж

Аанчык ыраахтан уола ытыырын маарыыттан истэр. 
Аһата аҕалаары сууларын уларыталлар бадахтаах. 
Оҕотун куолаһын араарбыта ыраатта. 
Син эр киһилии эрээри хайдах эрэ  намыынныҥы соҕус. 
Оттон аттынааҕы дьахтарын уола лоҥкунатан куолас да куолас, өс-саҕа буолан эрэрдии, үҥсэргээн ытыыр. 
Јссө, ийэтэ ыллаҕына, бүтэһигэр булгуччу көхсүн этитэр курдук эҥсэн ылар  идэлээх. 
Кыһыл оҕо диэмэҥ, арааһа, туох майгылаах киһи күн сиригэр кэлбитэ, төрөөтүн кытта син бэркэ биллэр быһыылаах. 
Итини кэтээн көрөөччүлэр билэн эрдэхтэрэ.

Эмиийдээччилэр күүппүтэ ыраатта. 
Этиллибитин курдук  оҕону эмнэрэргэ тутуһуллар быраабыланы барытын толорон олороллор.
 Эмиийдэрин суунан, анал суурадаһынынан соттон баран ып-ыраас маарыланан саба бүрүммүттэрэ. 

- Ну-ка, мамаши, кормите телят,--диэбитинэн, хардаҕас курдук сууламмыт иккилии оҕону кыбыммытынан санитарка кыыс палаатаҕа киирэн кэллэ.

Оо, дьэ, мэктиэтигэр хараҕа ууламмыт кыра киһи, кини быыкаа Толига, ийэтэ илиитигэр ылбытын биллэ быһыылаах, тута ньам барда.
 Ону кытта бэлэм эмиийи айаҕынан көрдөөн, омуннаахтык уобалаан дьэ уоскуйан, бэрт иҥсэлээхтик эмэн соппойон барда. 
Тиритэ-хорута аһааһын буолла, кэнникинэн илистэн, утуйан барда, дэҥ-дуҥ аатыгар эрэ сыҥааҕын хамнатар. 
Аанчык, уһугуннаран, ситэри аһатаары, чанчыгын имэрийэр, сүүһүн таарыйар. 
Онуоха кыра киһичээн, ымах курдук гыныахча буолан иһэн, эмиэ утуйан буккураан барар.

- Ити санитаркабыт тоҕо "кормите телят" диирий?— уолаттарын аһатан бүтүүлэрэ, уоскуйбучча, Аанчык ыйыталаһар.

Лоҥкунас саҥалаах уолчаан ийэтэ, Елена, күлэр:

- Оттон гороскобунан ини, бу ыам ыйдааҕылар бары "телец" буоллахтара дии. 
Борооскулар ээ, кинилэр бары,--диэн быһаарар, көтөҕөн олорор оҕотун таптаан имэрийтэлиир.

- Оччоҕо кыргыттардаах дьахталлары: "Ну-ка, бабы, кормите коров",--диэх баҕайыта дуу дуо диэн, саныы-саныы, дэлби күллүлэр.

- Ок-сиэ, тойоттор топпуттар ээ, быһыыта. 
Ийэлэрэ үөрбүттэрэ сүрдээх,--диэбитинэн, аны, атын саастаах санитарка кэлэн оҕолорун хомуйан барда.

- Аня, эн сааһыҥ хаһый?—Елена биир киэһэ токкоолосто.

- ЄЄ18-һым.

- Тыый, букатын оҕо эрээригин, оҕоҕун үөрүйэх баҕайытык тутаҕын дии?—дьахтар соһуйар.

- Мин... детдомҥа үлэлиибин ээ, бу курдук кыһыл оҕолору көрөбүн...—Аанчык саас-сааһынан быһаарда.


- Аня, Аня, уһугун эрэ! 
Туох буоллуҥ, баттаттыҥ дуо?—Елена кинини илиититтэн тардыалыы турар эбит.

Сарсыарда буолан эрэр, халлаан сырдаабыта ырааппыт. 
Палаата соҕотох түннүгүнэн сырдык эрэ киирбэт, сааскы дьыбарга ыттар үрэллэрэ кытта иһиллэр. 
Аанчык дэлби тириппит, хараҕын уутуттан сыттыгын эҥээрэ илийбитэ ибис-инчэҕэй. 
Билигин да иэдэһэ сииктээх, "хайдах хайдаҕый" диэн кыыс бастаан тугу да анааран сатаан өйдөөбөтө.

- Аня, сотору турарбыт да буолуо, оҕолор аһыыллара чугаһаата,--диэтэ, ытырыктаппыттыы кини диэки көрө-көрө, Елената.

Дьахтар тугу-ханныгы токкоолоһо барбата. 
Арааһа кыыс бэйэтэ арыллан кэпсээтэҕинэ эрэ орооһор санаалаах. 
Елена туран түннүк үөһээ өттүн аппатта, сааскы дэлэй салгыны палаатаҕа киллэрдэ. 
Оргууй оронун хомуйда, суунна-тараанна, эбиитин чэйин өрө оҕуста, сарсыардааҥҥыларын аһаары бэлэмнэннилэр. 
Аанчык эмиэ хап-сабар турда, дьаһанар аакка барда.

Туох абааһы түүлэ эбитэ буолла. 
Сороҕор сатаан өйдөммөт буоллаҕына, атын киһи түүлэ диэччилэр. 
Ону бэйэтигэр ханарытан түһээбит да буоллаҕына көҥүлэ ээ. Чэ, ити хааллын. 

Оҕолор хайы-үйэ уһуктан ытаһан ньырылаһан эрэллэр. 
Эмиийдэрин эмэ охсоору бэбээрии кытаанаҕа. 
Сотору толору оҕолоох тэлиэскэ тилигириир тыаһа палаата айаҕар чугаһаата. 
Аан аһыллаатын, икки дьахтар уолаттарын кыбыммытынан кырдьаҕас ньээҥкэ киирэн кэллэ.

- Бухатыырдар аһылыкка кэллилэр. 
Чэйиҥ эрэ, ийэлэр, хайдаххытый, үүттээххит дуо? 
Тото-хана аһаатахтарына биллэрээриҥ, мин бүгүн түбүгүм элбэх, хойутуу кэлэн ылыам,--диэт, тахсан барда.

Ньээҥкэ кырдьык тардылынна. 
Эмиийдэрин эмээт, утуйан буккураабыт уолаттарын Аанчыктаах Елена оронноругар сытыардылар уонна, үүттэрин тобоҕун ыана-ыана, сээкэйи кэпсэтэ олордулар.

- Билиҥҥи оҕо кулгааҕа эрдэ аһыллар дииллэр. 
Онон, соһумтаҕай буолбатын диэн педиатрдар хоско телевизор саҥатын кыччатымаҥ диэн сүбэлииллэр эбит,--Елена сэһэргиир.

- Мин улахан оҕом наһаа ытас этэ, бииригэр диэри эрэйдээбитэ аҕай,--дьахтар арааһы кэпсиирин Аанчык саҥата суох истэр.
Ытас кыыһын ырыаһыт гынаары тииспиттэрин эбэтэ хаҥкыга илдьэн биэрбит. 
Инньэ гынан Елена сэттэлээх кыыһа сотору разрядтанаары сылдьар үһү.

- Ол аата, ытаабыта тыҥатын бэркэ сайыннардаҕа дии, сөпкө хаҥкылыыр, уһун тыыннаах буоллаҕа эбээт,--элэккэй бэйэлээх ньээҥкэ, аантан сонуҥҥа кыттыспытынан киирэн, уолаттары ылан барда.

- Мин наһаа дьикти түүлү түһээбитим төбөбүттэн тахсан биэрбэт дии...—Аанчык, нам-нум буолбучча, Еленаҕа кэпсиирдии оҥоһунна.

- Тугуй ол, кэпсээриий, Аня. 
Сарсыарданан этэ быһыылаах дии, саҥа таһааран ыҥыраммыккар уһуктубутум, наһаа күүскэ баттатта диэн уһугуннарбытым ээ.

- Ким билэр, туох абааһы эбитэ буолла... 
Арай, мин туох эрэ бохуруонатыгар сылдьар курдукпун...

- Бэрт дии, түүлгэ сыбаайбаны көрүөхтээҕэр бохуруона ордук диэччилэр,--Елена быһа түстэ, көх-нэм буолла, истэрдии оҥоһунна.

Онтон эрдийэн Аанчык салгыы кэпсээтэ:

- Тула сибэкки да, сибэкки. 
Оруобуна ити сибэкки киоскатыгар кыстаммыт араас букет барыта баарга дылы. 
Онтум баара, мин... өлөн хаалбыт эбиппин. 
Бу мин бохуруонам эбит! 
Сытабын быһыылаах дии саныыбын да, тоҕо эрэ туораттан, үөһээ соҕустан көрөр курдукпун. 
Дьон бөҕө. 
Дьиктитэ диэн баар, ийэбин хаһан да көрбөтөҕүм ээ, тыыннааҕын букатын өйдөөбөппүн. 
Оттон ол дойдуга, арай, ийэм уонна аҕам иккиэн бааллар, миигин аһыйан ытыыллар эбит. 
Күнүскүм курдук, хайдах эрэ итини соһуйа көрөбүн, санаабар дьоммун өссө "өлбүттэрэ ыраатта" диэн аахсаары гынар курдукпун... 
Дьон сирэйин көрө сатыыбын да, кими да бу диэн билбэппин. 
Син айманар курдуктар, оччоҕо испэр санаабын: "Бай, ити хайаларын аһыйалларый?" 
Эмиэ да муусука дорҕооно баарга дылы... 
Оччоҕо аны бэйэбин аһынабын: "Хайдах манна өлөн хаалбыппыный",--диир курдукпун. Уопсайынан иһэ-баһа биллибэт...

- Тыый, оттон түүл буоллаҕа дии...—Елена дьиктиргээн хараҕа кэҥээбит.

- Ол икки ардыгар, арай, дойдубар террасаҕа үс киһи олороругар тиийэбин, түннүгүнэн көрөбүн. 
Биирэ, оруобуна сүүһүн үрдүнээҕи сүүмэх баттахтара сурааһын курдук маҥхайбыт, ити мин кэргэним диибин. 
Оттон иккитэ, үчүгэйкээн баҕайы оҕолор, улааппыт, үрдүк баҕайы уҥуохтаах уолаттар. 
Билэттээбэппин эрээри, олору, тоҕо эрэ, эмиэ миэннэрэ диибин.
 Эбиитин ким эрэ диэн өссө ааттаталыыбын быһыылаах... субу умна кэбиспиппин... 
Уонна, уой, бу хаһан маннык улаатан хаалбыттарай диэн эмиэ да дьиэ таһыттан туран соһуйабын, биир кэм айманабын. 
Дьоннорум, сирэйдэрэ-харахтара салбаҕыран, курус баҕайылар. 
Мин эргийэ сылдьан түннүгү тоҥсуйа сатыыбын, истибэттэр. Киириэхпин баҕарабын да, тоҕо эрэ табыллыбат. 
Онтон били киһи, били кэргэним диирим, кимиэхэ эрэ кэпсиирин субу курдук чугастан истэбин. 
Иһиллиибин. 
Кини этэр: "Маамабыт өлүөҕүттэн ыла биэс сыл ааста. 
Ол тухары кини биһигини кытта син биир уруккутун курдук баар. 
Куукунабытыгар кини мэтириэтэ аһыыр остуолбут үрдүнэн ыйанан турар. 
Сарсыарда киирээт: "Дорообо, маама",--диэнтэн күммүт саҕаланар. 
Оҕолор оскуолаларыгар ситиһиилэрин эмиэ куруук киниэхэ туһаайан кэпсииллэр. 
Тугу эмэ астанар да түгэммитигэр мэлдьи киниттэн ыйытар, сирдэтэр курдукпут. 
Таптахпытына мичээрдииргэ, сыыстахпытына хааһын түрдэһиннэрэн сэмэлииргэ дылы... 
Киэһэ, утуйуу буолла да, булгуччу оҕолор кэлэн: "Сылаастык утуй, маама",--диэн баран хосторугар ойоллор. Биһиги итиниэхэ үөрэнэн хаалбыппыт. 
Бастаан утаа аһыыбытын аһара сатаан кэпсэтэ сатыырбыт, онтон устунан үгэскэ кубулуйдаҕа... 
Ардыгар атастар түбэһэ түстэхтэринэ сүрүргүүллэр, оттон биһиэхэ этэҥҥэ, олохпут тутула буоллаҕа. 
Мин уолаттарбын улаатыннартаатым, кыраларыгар ийэлэрэ өлбүт буолан хаартысканан эрэ өйдүүллэр. 
Ол эрээри ийэбит тыына мэлдьи биһиги аттыбытыгар баарга дылы. 
Куруук, санаабытыгар, көрө-харайа, сүбэлии-амалыы сылдьар... 
Ол иһин бу, саатар уҥуоҕун көрдөрөөрү, манна аҕаллым",--диир. 
Мин наһаа уолуйан, соһуйан: "Хайдах оннук буолуой?! 
Мин бу баарбын ээ, өлбөтөҕүм! 
Көрүҥ, бу!"—диэн, хаһыытыы-хаһыытыы, терраса түннүгүн сутурукпунан кытта саайталаан тыастаахтык тоҥсуйабын, устунан тэбиэлиибин да быһыылаах. 
Суох, түннүкпүт тааһа да бөҕөтө дьикти... 
Дьонум миэхэ эрэ кыһаллыбаттар, аны саатар өстүөкүлэм алдьанан да биэрбэт. 
Онтон били дьоннорум ойон тураллар уонна тыаны, ойууру быыһынан ханна эрэ түргэн баҕайытык бараллар. 
Мин сүрэҕим айахпар тахсыбыт курдук, батыһан, кэннилэриттэн сүүрэбин. 
Сүүрэн да диэн, тилэх баттаһа көтөн иһэр курдукпун. 
Онтон, доҕоор, көрбүтүм баара, кылабыыһа ортотугар эргэ баҕайы хараллыбатах киһи уҥуоҕа турар. 
Онно көрбүтүм,.. мин аатым суруллубут! 
Бу иэдээни, пахай, мин өлөн хаалбыт эбиппин буолбат дуо?! 
Ол иһин кинилэр миигин истибэттэр эбит диэн уйа-хайа суох ытыыбын да ытыыбын, ыҥыртыы сатыыбын да син биир истибэттэр... 
Онтон ити уһуктан кэллим дии...

- Аня, ол аата, дьэ, уһун олоҕу олорууһугун. 
Туох да куһаҕана суох түүл буолуохтаах. 
Хата, кэргэн баран, өссө оҕолонууһугун буолбат дуо, быһыыта?—Елена күө-дьаа буолла.

Аанчык, кырдьык даҕаны диэбиттии, дьэ кэҥэттэ, сүгэһэр курдук сүрэҕэр сөҥө сыспыт түүлүн сити курдук төлө тутта, таска таһааран бэйэтиттэн тэйитэ ыытан кэбистэ, холкуйда...

                      ж             ж             ж

Ити кэмҥэ детдомҥа улахан мунньах буолла. 
Ґлэ хаачыстыбата, таһаарыыта диэн буолбакка, бу сырыыга үлэһиттэр олохторун-дьаһахтарын кыһалҕатын туһунан боппуруос сытыытык турда.

Дириэктэр Татьяна Львовна диэн кырдьаҕас уопуттаах салайааччы. 
Кини мэлдьи да булбута-талбыта, тэрилтэлэри тылыгар киллэрэн тугу эмэ дук гыннарбыта баар буолааччы. 
Сатаан кэпсэтиини ыытар, ыллыктаах былааннары оҥорор буолан детдомнар үлэлэрэ хаһан да харгыстаммат.

- Ґлэһиттэргэ аналлаах олорор дьиэ тутуутун туһунан кыһын кэпсэтэн турабыт. 
Онно сайабылыанньаларгытын ситэри киллэриҥ. 
Ким дьиэтэ хайдах туруктааҕыттан көрөн иһиэхпит. 
Саҥа дьиэҕэ барааччылар эргэлэргитин детдом суотугар хаалларыаххыт, олор атыттарга тиксиэхтэрэ,--диэн кэскиллээх кэпсэтии түмүктэнэ быһыытыйда.

Бары да бүгүҥҥү мунньахтан астыннылар. 
Эһиил, детдом өссө кэҥиир туруктанна, оҕо элбэҕэ бэрт. 
Онон хамнас эмиэ үрдүүрэ күүтүллэр дэстилэр.

- Арба да, Анна Алтановна Соргоева оҕолонно дии. 
Этэҥҥэлэр диэн балыыһа этэр, онон, сотору таҕыстахтарына эҕэрдэлиэхпит. 
Профсоюзтар кыыска туспа хос биэрэр кыахтааххыт дуо?—Татьяна Львовна туоһуласта.

- Сиртэн быкпакка сылдьан күүлэйдээбит буола-буола, ол манньатын өссө туспа хос наада дуо? 
Оччотугар миэхэ тоҕо көрүллүбэтий? 
Мин манна үһүс сылбын икки миэстэлээххэ олоробун,--диэн охсуолана түстэ оҥостубут-туттубут кыыс.

- Аа, Алиса? 
Тоойуом, эн тыҥыраххын билигин да кырымматаххын. 
Куруук үлэ ирдэбилин кэһэҕин, хойутуугун. 
Былырыын букатын да уурайан бара сылдьыбыккын умуннуоҥ?
Биһиги кими да туппаппыт,--профсоюз хотуна Лариса Петровна охсуохайдаммыт кыыс үрдүгэр түстэ.

- Анна  Алтановна үчүгэй үлэһит. 
Төгүрүк тулаайах. 
Оҕолору олус таптыыр, тугу да эт, барытын толоругас, ис сүрэҕиттэн бэриниилээх диэн кэлэктиип хайгыыр, доҕоттор,--дириэктэр быһа түстэ.—Бары дьахталларбыт. 
Туох кистэлэй, олоххо араас буолааччы, ким да иннин тымтыктаммыта суох. 
Ол эрээри суобас, чиэс диэн баар. 
Биһиги, бэйэ-бэйэбитигэр көмөлөһүспэтэхпитинэ, өйөнсүбэтэхпитинэ, хайдах да салгыы бииргэ буоларбыт табыллыбат.

- Мин этиилээхпин, хоһу резервэттэн биэриэххэ. 
Аня киһи эрэнэр кыыһа,--Лариса Петровна быһаарда.

- Оҕотун көрсөргө көмөлөһүөххэ наада. 
Уонна уһаабакка эрэ, аны сайын үөрэххэ киирэригэр өйдө угуохха, кыаныаҕа, кэтэхтэн үөрэннин,-- диэн Татьяна Львовна мунньаҕы түмүктээтэ.

Аанчык оҕотун көрөн дьиэтигэр олорбута биир ыйын туолаат, үлэтигэр тахсыбыта. 
Суох-суох, туохтан да күһэллибэккэ, бэйэтэ баҕа өттүнэн. 

Кини уолунуун роддомтан тахсалларыгар бииргэ үлэлиир дьоно олус үөрэ көрсүбүттэрэ. 
Бииртэн биир сонун кинилэри күүппүтэ дьикти үчүгэйэ. 
Оҕо таҥаһа-саба толору, утуйар оронугар тиийэ уурбут-туппут курдук дьаһайан атын хоско олохтообуттара. 
Онтулара үкчү сабыс-саҥа дьиэ курдук ис өттө тупсаҕай өрөмүөннээҕэ эбии долгуппута. 

Инньэ гынан, саҥа оҕоломмут Аанчык аны саҥа дьиэлэнэн, саҥа олоҕу саҕалаабыта. 
Киһи үтүөҕэ түргэнник үөрэнэр. 
Ый буолаат, хайдах эрэ өрүү да маннык олохтоох киһи курдук санаммыта. 
Оҕото Толя күн-түүн улаатарын, эт тутарын, баһаамнык бороохтуйарын киһи барыта үөрэ бэлиэтиир. 
Кыргыттар киирэ-тахса мэлдьи көмөлөһөллөр. 
Биирдэ эмэ тумуулаары гыннаҕына, үрдүттэн детдом педиатрдара тута сүүрэн киирэн көрө-истэ, эмтии-томтуу охсоллор.

Ол иһин Аанчык көрдөһөн үлэтигэр эрдэ таҕыста. 
Оҕотун илдьэ сылдьар. 
Син биир барыларын курдук  биир кэмҥэ аһыыр-утуйар эрэсиимнээх буолан ордук-хос түбүк суох, бэрт судургу. 
Детдом оҕолорун кытта бииргэ хараллар, арыый атына диэн түүнүн, ийэлээх кырачаан быһыытынан дьиэтигэр, эмиийин соппойбутунан, астына хонор буоллаҕа...

- Эбээ Марыына тугу аҕалбытын көр эрэ, Толи-ик, чээкэти-ин,--дьэрэкээн  бэйэлээх тыаһыыр оонньуурга талаһан, икки илиитинэн  даллаҥнаан, ыттайыаҕынан ыттайан, аргыый аҕай сыҕарыйталаан, хааман түөрэҥэлиир кыра киһини көрөн эмээхсин муҥура суох үөрэр.

Аанчык ыалдьытыгар чэй кутар түбүктээх. 
Јр буола-буола Марыына кинилэргэ анаан киирэн ыалдьыттаан ааһар. 
Сээкэйи да сэһэргэһэллэр, буолуо-хаалыа да суоҕу ахтыһаллар. Эмээхсин кэлэрин Аанчык иһигэр куруук күүтэр. 
Тоҕоостоох түгэни булан биирдэ эмэ Толя туһунан сураһар. 
Били суругу тиксэриэҕиттэн эмээхсин аа-дьуо да буоллар, дэҥ-дуҥ бэйэтэ да сонуннаннаҕына кэпсээн биэрээччи. 
Сэрэйэрин оҕоккото сыттаҕа, ытыы-соҥуу да сылдьыбатар, 
Аанчык Толятын таптыыра, иһигэр мэлдьи күүтэ санаахтыыра таһыттан көстөргө дылы.

- Толик, эбээҕэ баран иһиий. 
Турума, чыычааҕыам, кытаат, инниҥ диэки баран ис. 
Оччоҕо ити оонньуур эйиэнэ буолуо саарбаҕа суох,--аһын тардарын быыһыгар Аанчык көх-нэм буолар.

- Сэгэттэйиэм, тиийэн кэлбэтэргин да оонньуурбун төттөрү илдьэр үһүбүөн, биэрэн бөҕө буоллаҕым. 
Мэ, тут, оонньоо,--оҕо тута били чээкэтигэр айаҕынан түһэриттэн Марыына манньыйа  күлэр.

Уолу көтөҕөн ылан, бэйэтэ этэринии, "илиитин сымнатар". 
Итиэннэ сиэннэрэ улаатан хаалбыттарын, атаахтатыаҕы аарыма дьон буолбуттарыттан эмиэ да кэмсинэр кэпсээнин саҕалыыр.

- Ыы, дьэ, оҕо кыратыгар буоллаҕа, минньигэһэ бөҕө. 
Иһэ тот буолла да сырыттаҕа. 
Туран истэҕин аайы талымаһа, көрүдьүөһэ үксүө, көрдөтөрө-ирдэтэрэ элбиэ.
Аны биир моһуога баар, аныгы оҕону өйдүөҥ эрэ, суох эрэ. 
Быһата, таҥара илиитигэр баар дьон. 
Туох да диэ, дьылҕалара билээ ини, киһи эрдэттэн туох диэ баарай. 
Аанчык, уолуҥ ордук бэйэҥ диэки быһыылаах. 
Ол эрээри үтүө киһи үстэ уларыйар диэн дэлэҕэ да эппэттэр, баҕар улаатарыгар атын киһи буолаахтыа. 
Чэ, ким да курдук буоллун, дьүһүн диэн... 
Майгыта наада, ону табан ииттэххинэ намыын, үтүө сүрэхтээх эр бэрдэ болуо турдаҕа.

Марыына эбээ аҥардастыы такайа-үөрэтэ кэпсиирин сөбүлүүр. 
Ону Аанчык олус сөбүлээн истэр. 
Эмээхсин уһаан хаалан кэлбэтэҕинэ ахтааччы ээ. Сэлэһэр, эйэргэһэр киһи киниэхэ бу кэмҥэ олус да наада...

- Хотук, оттон аҕаҕыт анараа эмиэ аҕа буолан эрэр быһыылаах, сураҕа. 
Хотун ыараханын уйбакка атаахтыыра, айманара иһиллэр. 
"Бэйэм төрөөбөппүн, эппэрээсийэлээн, ыарыытын билбэккэ ылаллара ордук",--диир үһү. 
Бу акаарыны диэбэккин дуо? 
Оо, үлүгэр, киһи эҥини да истээхтиир...—эмээхсин, муҥар, уһуннук да мөҕүтүннэ.

Кыыс ыйытыан баҕарбыта да тардынна, ботугурааһын хаһан бүтэрин сэмээр күүттэ. 
Устунан оҕолоох дьон уолларыгар аралдьыйан букатын да салгыы ити сэһэн сэҥээриллибэккэ хаалла.

Биир үтүө күн Марыына дьуһуурустубатыгар олорон, ааһан иһэр Аанчыгы тутан ылан эркиҥҥэ дьөгдьөрүттэ уонна ыга хаайан туран иһитиннэрдэ:

- Хотук, аҕаҕыт эмиэ уолламмыт үһү да, аһаах баҕайы дииллэр. 
Баанньыска диэн ааттаабыттар. 
Ол кэмпиэт эттээх, бисиэнньэ балыктаах мааны дьахтар хат сылдьан оҕо барахсаны аанньа да аһаппата ини. 
Оо, үлүгэр диэ. 
Онуоха эбии эппэрээсийэни күүһүнэн көрдөһөн, сайабылыанньаланан оҥорторбут курдук. 
Онно эмиэ тугун эрэ таарыйбыттар дуу, үөдэн дуу. 
Кэбис, мин эппэтэҕим, эн истибэтэҕиҥ буоллун. 
Хаарахаттар, этэҥҥэ эрэ буоллуннар...—эмээхсин, биир тыынынан ситигирдик сибигинэйэн баран, Аанчыгы халбарыччы анньан иннин диэки дьүккүтэн кэбистэ, илиитинэн сапсыйа хаалла.

"Оо, Толя барахсан, иэдээни-и, саатар оҕото табыллыбатах дуу",--кыыс тапталын аһынан уйадыйа сыста. 
Балтараа сыл анараа өттүгэр уола төрөөбүт үөрүүтүн санаан сүрэҕэ минньигэстик ньүөлүйэн ылла эрээри, табыллыбатах ийэни, Ульзананы эмиэ да аһына санаата.

Аанчык кырачаан Толига күн-түүн улаатар. 
Саҥара сатаан муҥнанар. 
Бэйэтин тылынан баҕас баһаамы булдьугуруур. 
Манна үлэһиттэр үксүн нууччалыы саҥарар буоланнар, уол ордук нууччалыы тартарар курдук. 
Сороҕор сатаан саҥарбатаҕына, наадатын кыайан быһаарсыбакка ыксаатаҕына, киһи күлүөх, төбөтүн тоҥхох гыннарар, эбэтэр быһа илгистэр. 
Соргоев Анатолий Алтанович диэн сүүнэ киһини детдом бүтүннүү билэр. 
"Сын полка" диэн таптаан ааттыыллар. Кыһын-сайын кэһиилэммит да үгүс. 
Мору-моттоҕор, куруук күлэ-үөрэ, таах албыннаһа сылдьар кырачааҥҥа курдаттыы ылларбыт элбэх.

Субу күннэргэ Аанчыкка анал миэстэ көрдөөннөр, сыччах соҕуруу эрэ, кэтэхтэн педагог-психолог-логопед үөрэҕэр киирдэ. 
Кэпсэтиитэ барыта Дьокуускайга буолла, эксээмэнин эмиэ манна туттарда. 
Син бэркэ бөрөөтө, кыһын бэлэмнэммитэ биллэ, биир эрэ үстээх буолан кини туһугар түбүгүрээччилэри, чахчыта даҕаны,  үөртэ. 
Сүрдээх ыарахан үөрэх дииллэр да, кыргыттар бары көмөлөһүөхпүт диэн санаатын көтөхтүлэр. 
Сылга биирдэ саас манна, онтон иккис сылыттан Ленинградка баран сессиятын туттарыахтаах. 
Онтон эмиэ саллар курдук да, дьүөгэлэрэ күлэллэр: "Барыаҥ буоллаҕа дии, Толигы дьуһуурустубанан көрүөхпүт, туох буолуой, атын сиргэ хаалларар киһиэхэ дылы",--диэн биир-биэс тыла суох мөккүһүннэрбэтилэр.

Тутар хамыыһыйаҕа барыта саастаах баҕайы дьон кыыс үлэтин-хамнаһын наар иҥэн-тоҥон ыйыталастылар. 
Детдомнарын олоҕун, салалтатын тула өр кэпсэттилэр, араастаан ону-маны токкоолостулар. 
Аанчык тугу саныырын аһаҕастык этэ сатаата, син мээнэ долгуйбакка, саас-сааһынан бэркэ сэһэргэстэ. 
Тиһэҕэр, халыҥ таастаах ачыкылаах киһи күллэ:

- Эдэркээн бэйэҥ... букатын дириэктэри солбуйааччы курдук дуоспуруннаах эбиккин. 
Ґлэҕиттэн эйигин бу үөрэххэ сөпкө мэктиэлээбиттэр. 
Биһиэхэ үчүгэйдик үөрэнэн киһи кыбыстыбат идэлээҕэ буоларгар баҕарабыт,--диэн түмүктээтэ. 

Ґөрүүтүттэн көтүөҕүн кыната суох кыыс Татьяна Львовна кэбиниэтигэр соҕотохто баар буола түстэ. 
Сүүрэн тиийэн дириэктэрин кууһа түстэ, муҥура суох махталын сатыырынан  тиэрдэ сатаата уонна тугу ыйыппыттарын, хайҕаабыттарын барытын, түгэҕиттэн түөрэ, кэпсээн биэрдэ...

"Ґөрэх диэн таах буоллаҕа, ааһан иһэн күрдьэр баҕайыта" диир оруннаах да, омуннаах да ини. 
Киһи кыаҕыттан, өйүттэн-санаатыттан элбэх тутулуктаах эбит дии саныыр Аанчык. 
Онуоха эбии күннээҕи олоххо бэлэм буолуу, арааһы-атыны билии-көрүү ханнык да үөрэххэ, дьону кытта сыһыаҥҥа олус наадалааҕын кини билигин өйдөөтө. 

Хата, үлэтигэр сөптөөх, олус бэрт идэни талан лаппа абыраммыт кини буолла. 
Ґрдүттэн үлэлиир да, харыс да хамсаабакка, детдом тиэргэнигэр олорор да... 
Баҕар, туораттан көрөөччүгэ соччото суох, татым курдук көстүө эрээри, киниэхэ олус табыгастаах. 
Дьолугар учуутал буолбакка аккаастанан, били тохтобул таһынааҕы киосканы мыҥаспыт, биллэриини булбут буолан тахсар. 

Оҕото Толигы кытта күн-түүн иккиэн сайдаллар. Кыра киһитэ: "Маама-а, То-икка ампиэттэ биэй",--диэтэҕинэ, Аанчык хайдах да гынан манньыйыан булбат. 
Ґөрүүнэн ыскаапка сүүрэн тиийэн кымаах саҕа сыттык кэмпиэти харбаан ылар, оҕото минньигэһиргэтэн өр да өр сиирин көрөн олорор.

Бэйэтэ буоллаҕына үөрэммитэ иккис сыла. 
Кэтэхтэн үөрэх табыгастаах да эбит. 
Эрдэ биэрбит сорудахтарынан, кинигэ үлэһэн ыла-ылаҕын, быыскар (ол аата үксүн түүн буоллаҕа эбээт) оргууй аҕай ааҕан, сурунан дьарыктанар бэйэҕин ииттинэргэр холоонноох. 
Ким да тиэтэппэт, өйдөөбөтөххүнэ уһуннук илдьиритиэҥ. 
Букатын кыамматаххына, аттыгар хаһан баҕарар көмөлөһөр, ыйар-кэрдэр бииргэ алтыһар дьүөгэлэрдээх, аҕа табаарыстардаах үчүгэй даҕаны. 
Ордук, куруук интэриэһиргиирин быһыытынан, дириэктэрэ Татьяна Львовнаҕа сүүрэр. Анарааҥҥыта: "Тыый, былыр биһиги саҕана маннык этэ...",--диэнтэн саҕалаан арааһы бары кэпсээччи. 
Лиэксийэ ааҕар профессордар туохха ордук болҕомтолоохтук сыһыаннаһалларыгар тиийэ.
Онтон: "Чэ, тоойуом, биһиги саҕана итинник этэ, ол ырааттаҕа. Педагогика сокуона уларыйбат эрээри, аныгы олох араҥата атын. 
Онон, билиҥҥилэр тугу дииллэрин истиэххэ кэрэхсэбиллээх. Саҥа сурунааллары хаһыс, онтон бэрт эппиэти булуохха сөп ини",--диэн үчүгэй баҕайытык өй угар.

Библиотека сабыллыан аҕай иннинэ кыл мүччү сүүрэн тиийэригэр үлэһиттэр үөрэммиттэрэ ыраатта. 
Бастаан утаа сөбүлээбэт этилэр, онтон кыыс детдомҥа үлэлиирин, кыра оҕолооҕун, онуоха эбии тулаайаҕын билиэхтэриттэн ыла наар көмөлөһө, өйүү сатыыллар. 
Күлээччилэр, Аанчык тиийэн кэлиитэ куруук бэлиэ. 
Ол курдук, туманы көтүппүтүнэн дьиэҕэ биирдэ баар буолуутугар мэлдьи ким да суох, уу чуумпу буолар. 
Дьиҥэр, киэһэлик ыытыллыбыт сылаалаах соҕус тэрээһиннээх ааҕааччылар кэмпириэнсийэлэрин субу түмүктээн, дьону тарҕатан баран үлэһиттэр, тыын ылан чэйдии түһээри, кипэтиинньиктэрин холбуохтара кэрэх, аан аһылла биэрэр уонна Аанчык көтөн түһэр. 
Уу оргуйуор диэри кыыс тас таҥаһын сыбыдахтанар, бэлиэтэнэр, сээкэйи кэпсэтэр уонна күндүлээбит чэйдэрин сып гыннараат, ааҕар саалатыгар ыстанар. 
Итинник хаста да буолбутун иһин, аны, кипэтиинньик туруорааччы саҥа аллайар идэлэммитэ: "Хайа, Аня Соргоева бүгүн кэлэрэ дуу?" 
Киирэн кэлэр түгэнигэр бука бары күргүөмүнэн күлэн тоҕо бараллар. 
Кыыс да онтон соһуйбат: "Хайа, чэй туруоран эрэҕит дуу?"—диэбитинэн, ып-ыраастык мичээрдээн кэбиһэр.

Ґөрэх диэ. Умсугутуулаах ээ. 
Киһи аахтар ааҕан олоруох курдук эбит эрээри, кыыс тиэтэйэрэ бэрт. 
Ол иһин көрдөһөн, улахан үлэҕинэн, аҕыйах күҥҥэ көстүбүт учебнигын уларсан илдьэ барар. 
Дьон итиччэ кини балаһыанньатын өйдөөн, итэҕэйэн уларсалларын уччутуо дуо. 
Болдьоммут кэмигэр диэри ситэри ааҕа охсоору кини дьиэтигэр түүннэри олорор. 
Ардыгар устар, ардыгар сурунар. 
Библиотекаҕа ксерокс диэн тэрил баар. 
Онно кинигэ илииһин таах куопуйалыыгын эрээри...  төлөбүрдээх. 
Инньэ гынан Аанчык аахпытын барытын илиитинэн бэлиэтэнэр. Билбэтэ үксэ бөҕөтө. 
Педагогика диэн тыын наука баарын, хата бу, үөрэххэ киирэн биллэ. 
Аан дойдуну туппут сүдү наука эбит. 
Онто суох ханнык атын учуонай баар буолуой? 
Ханнык наука сайдыай? 
Киһи аймаҕы ииттэххинэ эрэ наукаҕа киириэ буолбаат? 
Онон, быһата, Аанчык  үөрэх киэнин саамай кылаабынайыгар уһуйуллар эбиппин диэн санаабыта ыраатта.

Сурунар тэтэрээтигэр буукубалара ойуоккалаһан барыылар а кыыс: "Кэбис, кыаныа суохпун. Утуйан ылыахха",--диэн бэйэтин соруйаат, сыттыгар умса түһэр да, сонно уутугар тимис гынан  хаалар. 
Субу оронугар сыбдыйан иһэр тыаһын истэн Толига хараҕын арыйан уһуктан кэлэр, хата, ийэтэ сылайбытын сэрэйбит курдук,  саҥата суох сыппахтыы түһээт, салгыы утуйан буккуруур...

 Соргоевтар диэн ыал итинник олороллор. 
Ийэ үөрэҕинэн сайдар, оҕо кини иитиитинэн эмиэ иннин диэки сыҕарыйара күн-түүн көстөр. 
Ґһүгэр барбыт уолчаан саҥата хойдон, тыла-өһө эбиллэн, ардыгар киһи күлүөх курдук ыйыталаһан муннукка ыгаары хаайар.

- Маа-муо! Массыына улахан дуу?

- Улахан бөҕө, тыаһа да дьикти буолбат дуо?

- Уу, кыйдьык, наһаа улакан, би-би-биип, айааската паапалайа быһыылаах, аһайы улахан... 
Оттон бу ойтоку тугуй, маамалайа дуо?
Оо, көй-көй, аны оҕолойо иһэй дии, кыып-кыйа!—Толик ити аата таһырдьа уулуссаҕа дьаарбайа сылдьан айманар, аттыларынан бүтэһик ааспыт "Оканы" сөмүйэтин сыыһынан ыйан, омун-төлөн буола хаалар.

Тугу барытын тыынар тыыннаах курдук көрөр киһичээҥҥэ ийэтэ: "Суох, ити паапалара буолбатах",--диэн быһаарар кыаҕа суох. 
Тоҕо диэтэххэ, Толик ыйбыт массыыналара кырдьык да дьиэ кэргэн курдуктар эбит, бары да маарыннаһарга дылылар. 
Биирэ багдаллан улахана диэн баҕайы, иккиһэ намыһах эрээри уһун субурхайга дылы, уонна ити, үһүстэрэ, бөкүнүйбүт быыкаа. 
Бары үүт маҥаннар, арай туох дэнэр  мааркаларын Аанчык арааран бэйэтэ да билээхтээбэт...

 --Маа-маа, ити Күн оҕото Ый дии? Оттон Ый оҕото кимий?

- Ый оҕото Сулус,--ийэтэ үөһэ тыынар.

- Уу, тоҕо наһаа элбэҕий, ээ? 
Сулустайа Ыйга наһаа элбэх эбит дии? 
Оттон эн оччоҕо... сойох оҕолойуҥ ханна бааллайый?—ып-ыраастык, ийэтин хантайан көрө-көрө, кыра "То-ик" токкоолоһор.

- Тыый да, бу киһини даҕаны! 
Оттон оҕолорбут, бука бары о-ол сулустар курдук, элбэхтэр дии? 
Дьиэбитигэр бааллар дии?—кыыс күлэр.

- Ол... байыта биһиэннэйэ дуо, маамуо? 
Миэннэйэ эмиэ даа?—оҕо чахчы соһуйар.

- Биһиэннэрэ-эйиэннэрэ буолбакка?

- Оччоҕо тоҕо кинилэй биһигинниин утуйбаттайый, аа?

- Тоҕо диэтэххэ, биһиги кыып-кыра хоспутугар эн уонна мин эрэ батабыт. 
Кэнники, хаһан эрэ, дьиэбит улахыын-улахан буоллаҕына, биһиги хайаан да бары бииргэ утуйуохпут, сөп?--Аанчык кэпсэтиини түмүктүүр кэриҥнээхтик быһаарар.

Аанчыгы Саҥа дьылтан ыла, эдэр киһи, эйэҕэс-сайаҕас, кыһалҕаны билэр, кэлэктиибин туһугар тугу да туруорсары кыаныа, тыллыын-өстүүн ситэн иһиэ диэн, профсоюз чилиэнинэн талбыттара. 
Иллэҥ кэмҥэ сүүрүүнү-көтүүнү эрэйэр эрээри, кэлиитэ-барыыта кураанах буолбатах. 
Ханна да дьону кытта тугу эрэ быһаарсар, сүбэлэһэр үлэни кыыс сөбүлүүр. 

Детдомнара былырыыҥҥыттан улаатта. 
Били эмиийдээх (эмиийдээх диэн аатыгар эрэ буоллаҕа, хантан, быраҕыллыбыт эрэйдээхтэр кими эмиэхтэрэй?!) кыралар урут үстэригэр диэри олорор буоллахтарына, аны билигин улаатыахтарыгар диэри хаалар кыахтаннылар. 
Онон, үлэһиттэр да сүргэлэрэ көтөҕүллэ сылдьар. 
Уу кыһылларыттан бүөбэйдээбит барахсаттарын харахтарын далыгар улаатыннарары баҕарбаттар үһүө?

Јссө биир сэргэх, киһи киэн туттар сонуна. 
Куорат детдомнарын иһигэр социалистическай куоталаһыыга кинилэр "Күнчээннэрэ" быйыл эмиэ бастаата, барыларыттан чорбойдо. 
Татьяна Львовнаҕа улахан наҕараада кэлбитэ. 
Кэлэктиипкэ аны сайын соҕуруу курорка баран сынньанарга уон босхо путевканы анаабыттара. 
Ону барытын Аанчыктаах, профсоюз мунньаҕар аттаран тураллар. 
Ґлэ бастыҥнарыгар баар сулууспа бары араҥата хабыллан дьон ордук онтон олус үөрдэ. 

Холобур, остуорас Омуос оҕонньорго күүстэринэн биир путевканы туттардылар. 
Аргыстаһыҥ диэн, таарыччы биир тутаах үлэһити, электрик Васяны эмиэ наҕараадалаатылар. 
Оо, онно кыргыттар үөрбүттэриэн! 
Ити ээ, Лариса Петровна олус бэртээхэй салайааччы, киһи күүппэтэх өттүттэн, кырдьыга да санаа хоту, булгуччу тугу эмэ тобулааччы!

Күһүөрү, инньэ гынан, Омуос оҕонньор "оҕото Бааскалыын" муора диэн "кыылы" көрөөрү Сочилаары сырытта.

- Дьэ, бороҥсойуустар, бу үйэҕэ мааныламматахпын маанылаатыгыт. 
Эмээхсиним ымсыыран бөҕө. 
Аны акаары оҕонньор сыл аайы бараары чирэстэһэрэ дуу?—диэн, табаҕын тэринэн уматта-уматта, күлэ бычыгырыы турда.

- Оччоҕо иккиэн барыҥ ээ, миэнин биэрэбин,--электрик Вася хантан истибитэ буолла, күө-дьаа түһэрэн, тиритэн-хорутан  тиийэн кэллэ.

- Эс, бу киһини да, доҕор! 
Сонуммун кэпсиибин эбээт. 
Ымсыырбыт эмээхсини ким тутуой? 
Хата, бу сарсыарда кыра кыыһыныын Анапалаабыта эрэ баара. 
Антах көрсүөхпүт диир ээ, өссө, киһини сырсан батарбата,--оҕонньор күлэн быара суох быыгыныырын истэн, онтон-мантан дьон тоҕуоруста, сөхтө-махтайда.

- Дьэ, бэрт сонун эбит. 
Дьэ, итинник буолуохтаах, үтүөттэн үтүө төрөөн иһиэхтээх. 
Аммос Иванович, кытаат, эмээхсиҥҥин, эн, эр киһи, син биир куотан иһиэхтээххин, кини эйигин эккирэттин ээ,--диэн Татьяна Львовна күлүү быатын тоҕо тарта.

Дьон ол Анапа икки, Сочи икки бэйэ-бэйэлэриттэн төһө чугастарын-ыраахтарын быһаарсан ити күнү быһа ыаһах оҥостубуттара. 
Омуос оҕонньор сытыы эмээхсинин сөхпүттэрэ, уу иһэ-иһэ хайҕаабыттара.

"Хаарыаны, итиччэ кырдьыахтарыгар диэри истиҥник санаһан, батыаккалаһан, олус бэркэ олороллор ээ, быһыыта",--диэн Аанчык ол киэһэ ымсыыра санаабыта. 
Устунан ааспыты санаан, Толятын ахтарын мэлдьи иһигэр хаайарын, баччааҥҥа диэри тута сатаан баран кыаммакка, оҕото утуйбута ырааппытын билэн, сыттыгар умса түһэн ытаан барбыта, хараҕын уутун көҥүл ыыппыта. 

Оо, Толя, миигин биирдэ эмэ санаан ыларыҥ дуу? 
Эн эрэ ааккын күн аайы ааттаары оҕобутун Толик диэбитим. 
Эйиэхэ, алҕас, мэһэйи таһаарымаары... аҕатын аатын оннугар эһэтин аатын суруйтарбытым, уһун тыллаахтартан, сытаа харахтаахтартан куоттаран, муннара сатаабыт быһыым. 
Баччааҥҥа диэри биирдэ да эйигин көрбөтөҕүм, көрсө сатаабатаҕым уостубут тапталым бэлиэтэ буоллаҕай. 
Оо, өскө эн билэриҥ буоллар ньии, мин түөспэр хайдахтаах курдук итии иэйии хаатыйаланарын... 
Мин, билиҥҥэ диэри, син биир эйигин эрэ таптыыбын, ыраахтан ахтабын уонна... күннэтэ эн этэҥҥэ эрэ буоларыҥ туһугар баҕалаахпын. 
Оҕобут улаатарын эн көрбөккүн, буоллун, мин булгу үчүгэй киһи гына иитиэм, эн хаһан эрэ баҕар, хойут астыныаҥ. 
Улааттаҕына хайдах эмэ гынан эйигинниин билиһиннэриэм.
 Бэйэҥ Ванюшаҕын атаҕар туруордаххына, хайа, убай-быраат сыһыаннарын олохтуурга эн син биир наадаҕын. 
Чэ, ол хаһан олоххо киириэ ыраах. 
Оттон билигин,  Толик, эн уолуҥ, хайы-үйэ түөртээх уол оҕото, ырыата-хоһооно элбэх. Олортон саамай сөбүлүүрэ:

Ґрдүк халлаан ньууругар,
Ґрүҥ күнүм анныгар
Ґрүмэччи буоламмын
Ґөһээ көтөн тахсыаҕым,
Мин летчик буолуом,
Мин баҕам туолуо...

Онтукатын киһиҥ, дьиэтигэр муостаҕа оонньуу олорон, бэркэ түһэрэн уларытар идэлээх:
Мин паапам курдук,
Мин летчик буолуом.

Ити, хантан ылбыта буолла, оҕолорго этэр этиитэ: "Мин паапам летчик, ыраах-ыраах Африкаҕа көппүтэ",--диэн үһү. Јссө кыра сылдьан: "Аабыйыкаҕа ыыбыйыкалай үүнэллэй",--диэн тыллааҕа. 
Ол аата, кыра киһи тылыттан тылбаастаатахха: "Африкаҕа яблоколар үүнэллэр",--диэн.

Санаата оҕотугар иэҕиллибититтэн көнньүөрэн, Аанчык хабыс-хараҥаҕа мичээрдээн ылбытын, хараҕын уутун ситэ куурдубакка нухарыйан барбытын, түннүк сабыытын быыһынан кинини кистээн кыҥастаһар ый сырдыга эрэ кэтиир-маныыр курдуга...

- Анна Алтановна, түргэнник, Толик температурата түспэт үһү! Изоляторга Альбина Федоровнаҕа илтилэр,--тыын быһаҕаһынан тыынан Олечка ньээҥкэ сүүрэн кэллэ.

- Оля, оҕолорбун мин оннубар көрүүй, мин сибилигин,--диэт,--Аанчык буута быстарынан иннин хоту ыстанна.

Аара сүүрэн иһэн тас таҥаһын уһула-уһула аттынааҕы дьыбааннарга элээрдэн ааста. 
Көрүөх бэтэрээ өттүгэр кыһыл кириэс ойуулаах аан нөҥүө биирдэ баар буола түстэ. 
Оҕото, кубарыйыаҕынан кубарыйан, муус маҥан сыттыкка сытарын атыҥырыы, аньыыргыы көрдө. 
Толик хараҕын да арыйар сэниэтэ суох, илиитэ нукаай курдук. 
Сүүһэ, этэ-сиинэ барыта ип-итии. Айаҕын хамнатан тугу эрэ этэ сатыыр да, туох да иһиллибэт.

- Анечка, уоскуй, "Скорайдар" иһэллэр. 
Арааһа сэбиргэхтэппит ээ...—Альбина Федоровна холку бэйэтэ туттуута түргэтээбит.

Кини уопуттаах педиатр, туруорар диагноһа куруук сөптөөҕүн иһин атын быраастар мэлдьи сүбэлэтэр киһилэрэ. 
Ґксүн улахан мунньахтарга, үрдүк таһымнаах кэмпириэнсийэлэргэ дакылааттары ааҕааччы, ардыгар сыаналааччы кини буолааччы. 
Онон, "куорат детдомугар тугу гынаары сыраҕын барыыгын, карьерата оҥоһун" дииллэрэ дэлэлээх буолуо. 
Хата, ону, Альбина Федоровна киһи киэнэ кэрэмэһэ буолан, күлэн эрэ кэбиһэр дииллэр: "Педиатр, үчүгэй быраас балыыһаларга дэлэй. 
Оттон детдомҥа ким да кэлиэн баҕарбат. 
Онон мин саарыстыбам бу—тулаайах оҕолор храмнара". 
Кини, кырдьыга да, детдомҥа Татьяна Львовналыын тэҥ кэрдиискэ турар. 
Олус иллээх, өйдөһөр буоланнар, салайар кэлэктииптэригэр хаһан да, туох да куһаҕан быһыы-майгы тахсыбата,  сыччах бу  икки дьахтар өҥөлөрө дэһэн отур-ботур кэпсэтии тахсааччы.

"Скорай" сиренатын холбообутунан, уһуутуу-уһуутуу, куорат ортотунан ааһар массыыналар халҕаһаларын харса суох ааһан, нөҥүө кытыытыгар ыстаннарда. 
Аанчык былаат курдук, кутталыттан эбитэ дуу, кубарыйбыт бэйэтэ аны көҕөрөн эрэр сирэйдээх оҕотун таһыгар саҥа таһаарбакка ытыы эрэ олордо. 
Хайдах да гыныан булбат, чугаһыырын көҥүллээбэттэр. 
Чугаһаан да диэн, бу түгэҥҥэ кини оҕотугар көмө-тирэх буолар кыаҕа суоҕуттан ыксаан-ыгылыйан, көмүскэтэрэ эрэ көмүскэтин уута. 
Сиэстэрэ кыыс санитар уоллуун көмөлөөн, массыынаҕа киирээт да,  суһал үлүгэрдик  систиэмэ туруора охсубуттара. 
Толик кырачаан муннугар дьып курдук (оҕоҕо аналлаах эбит буоллаҕа) маасканы кэтэрдэ биэрэн аппарааттарын кэтииллэр. 
Сотору-сотору оҕо халтаһатын өрө анньан хараҕын көрөллөр. 
Ол аайы Аанчык айманар. 
Саҥа таһаарымаары, иэдэстэринэн үрүйэлии сүүрэр сылаас таммахтары, уостарыгар таба түспүттэри бөтө-бөтө ыйыста сатыыр. 
Туман буолбут харахтарын ооккотуттан араарбат, тарбахтарын ыга туппутун араарбакка, бэйэ-бэйэлэригэр сууралыыр...

Аанчык, бар диэбиттэрин истибэккэ эрэ, түүнү быһа аан айаҕар хороллон олордо. 
Ону-маны эргитэ санаата да, син биир сүрэҕэ-быара оҕотугар тиийэн ыгыта туппахтыыр. 
Уолчаанын  реанимацияҕа тута киллэрбиттэрэ. 
Тугу да эппэттэр, эгэ эрэннэриэхтэрэ дуо? Күн сиригэр билбэт диэн баар сүдү кыһалҕа. 
Хайдах буоларыҥ, тугу гыныахтааҕыҥ ырылыччы биллибэтэ ыгылытар, ыксатар... 
Ыга туппут сутуруктарын араарар кыаҕа суох, көһүйбүт тарбахтара көнүөхтэрэ диэн саараама даҕаны, баҕарбаттар...

- Вы--Толика Соргоева мать,--диэбитинэн, аан дьиэҕэ маҥан халааттаах эдэр быраас киһи тахсан кэллэ.—Опасность миновала. 
После реанимационных мер есть первые положительные результаты. 
Мальчик сейчас спит, уже сегодня вечером можете его увидеть. 
А теперь идите, сами отдохните...

Аанчык аттыгар баар ыскаамыйаҕа лах гына олоро биэрдэ, сүр ыараханнык: "¤уу",--гынна...

Толик балыыһаттан көтөхтөрөн аҕай тахсыбыта. 
Билигин Альбина Федоровна кэтэбилигэр, кини "саллаата" буола сылдьар. 
Олох кыратыгар ыарыһах буолбатаҕа уонна утарылаһар ис күүһэ үрдүк буолан тыыннаах хаалла диэн быраастар эппиттэрэ. 
Абааһы ыарыыта эрэ-эмискэ буулаабытын ахтыбат буола сатыыр Аанчык атыттарга да ыйыталаһалларын, кэпсээн оҥостоллорун эмиэ бобор. 
Сөп ээ, саҥа кэрдиис кэм ханан да былыта суох ыраас, чэбдик буолара наада. 
Куһаҕаны санаамыахха, ыҥырымыахха, оччоҕо барыта үчүгэй буолуо буолбаат? 
Эбээ Марыына үөрэҕэ итинник сиэрдээх. 
Ону кыыс бэркэ өйдүүр уонна ис сүрэҕиттэн ылынар.

Уолчаана саҥардыы баҕа өттүнэн аһыыр буолан эрэр. Бүгүн сарсыардаттан ыла:
- Маамуо, киэһээ халаачык астыаҥ дуу? Миип-минньигэһи, ээ?—диэн эйэргиир.

Астаамына, доҕор, ийэ барахсан оҕото тугу да көрдөттүн, була сатыа буолаа ини. 
Оттон ол халаачыгы, ама даҕаны, бу үйэҕэ астаан-астаан амсайбыт барахсаммытын өр гыныахпыт дуо? 
Уола ардыгар итинник соһуталыыр. 
Бу санаатахха, аҕата эмиэ (төһө да кылгас кэмҥэ олордоллор) астан эрэ Аанчык халаачыгын ордороро...

                     ж         ж         ж

- Ийээ, бэҕэһээҥҥи халаачыкпыт орпута дуу?—оскуолатыттан субу кэлбит, хороччу улаатан эрэр Толик, аан таһыгар атаҕын уста туран ыйытар.

Аанчык ордорумуна. 
Оҕото таптыыр бурдугун аһын сотору-сотору астыыр. 
"Халаачык даа",--диэн омос истибит, баҕар,  мыыныа. 
Ол эрээри сирии-сиилээһин Аанчык халаачыгар туох да сыһыана суох. 
Билиҥҥи муоданан ол-бу пицца, мүөттээх торт ханнык да остуолга "былааһы ылбытын" иһин, кини астаабыт аһа куруук ордон тахсааччы. 
Олортон биир бастыҥнара Толига таптыыр халаачыга. 

Анна Алтановна үөрэҕин бүтэрбитэ оруобуна түөрт сыл буолла. 
Билигин кини детдомугар дириэктэри, Татьяна Львовнаны солбуйааччы буолан олорор. 
Толига быйыл начаалынай кылааһы бүтэрэн эрэр. 
Анна эрэ олоҕор уларыйыы буолуо дуо. 
Аан дойду балаһыанньата күн-түүн остуоруйа курдук уларыйар. 
Уларыта тутуу айдаана күүгэн курдук. 
Кириитикэ суох да сиригэр була сатааһын, өйдөөҕүмсүйүү, хардарыта буруйдаһыы, атааннаһыы, өй былдьаһыы... 
Сылаалаах соҕус аахсыылаах кэм ааҥнаабыта оннооҕор оҕо дьиэтигэр кытта биллэн ылар кэмнэрэ бааллара ээ.

Икки сыллааҕыта тэрилтэтэ киниэхэ үс хостоох, аныгылыы оҥоһуулаах мааны бэйэлээх кыбартыыраны биэрбитэ. 
Бастаан утаа, субу көһөн кэлээт, хайа-хайалара, үөрдэриттэн быстыбыт көтөрдөр курдук, соҕотохсуйа санаммыттара быһыылааҕа. 
Сабыс-саҥа киэҥ уораҕайы атыҥыраан буолаахтыа, тус-туспа хоско хохоллон олоро сатаан баран, биир киэһэ уола суорҕанын соспутунан ийэтин хоһугар көһөн тирилээн киирбитэ. 
Иккиэн күлбүттэрэ аҕай. 

Онтон ыла, ороннорун кэккэлэһэ туруоран, күө-дьаа кэпсэтээн-кэпсэтэн баран, куустуспутунан утуйан хаалар идэлээхтэр. 
Ити түгэни Толята оннооҕор оскуолаҕа өйтөн суруйуу куонкуруһугар кытта суруйан айдааны тарпыттаах. 

"Мин дьиэ кэргэним үгэһэ" диэн тиэмэҕэ уол, хата, үчүгэй баҕайытык: "Биһиги ийэбиниин киэһэ аайы остуоруйаны буолбакка, ким туох атыны билэрин кэпсэтэр үтүө үгэстээхпит. 
Ол кэпсэтии булгуччу утуйаары, ороҥҥо эрэ сыттахха тахсар. 
Ким урут утуйбут кыайтарар, сарсыныгар "буруйданар", киэһээҥҥи аһылык кэнниттэн иһити сууйар". 
Кырдьыга да оннук. 

Ону баара, оскуола учууталлара бу суруйууну сүөлүргээбиттэр. 
Психолог этэринэн, уол оҕо бэйэтин сааһыгар оруннаах суруйуу, оҕолуу аһаҕас уонна ыраас. 
Оттон атыттар утарбыттар, улаатан эрэр уолу кытта эдэр ийэ биир хоско сытара табыллыбат. 
Ол уолу эр киһилии иитэри хаарчахтыыр. 
Онто да суох аҥаардас дьахтар, дьиҥнээх толору дьиэ кэргэн эйгэтигэр улаатыахтаах оҕону, бэйэтин дьылҕатынан күөмчүлүүр, өйүгэр-санаатыгар улахан охсууну оҥорор диэн. 
Дьэ, куолу дуу? 
Кураанаҕы ытыйан, суохтан буруону таһааран, уоту күөдьүтүү сүрүн соругун сатаан өйдөөбөккө, Аанчык педсоветтан саҥата суох тахсан барбыта. Кэннигэр:

- Детдомовская замашка,--диэн бэрт эҕэлээх саҥаны кытта ааны саба биэрбитэ.

Хата, "Күнчээн" оҕо дьиэтигэр син быр курдук дьаһанан олороллор. Кэлэктиип сүнньүнэн уларыйбат буолан, бары бэйэ-бэйэлэрин бэркэ билсэллэрэ да сыттаҕа. 
Ол иһин партия сууһарыллыаҕыттан ыла бэлиитикэҕэ, бырабыыталыстыбаҕа тахсар уларыйыылар дьалхааннара төһө да дьон өйүн-санаатын күөрчэхтии ытыйдар, хата, детдомнар бөҕө кииннээхтэр, киил тутуллаахтар, кинилэр, наһаа айгыраабатылар ээ.

Саҥа былаас оҕо дьиэтин ыһа-тоҕо сатаабакка абыраата. 
Онон кинилэр олорбуттарын курдук олороллор, үлэлээбиттэрин курдук үлэлииллэр. 
Бу кэмнэргэ харчы суолтата сүтэн, уларыйара уларыйан, быраҕыллара симэлийэн, баан бөҕө эстэн, дьон үбэ куорҕалланан... баччааҥҥа диэри эн-мин дэсиһэн эйэлээхтик олорбуттарга да улахан тургутуу буолан ааста быһыылаах. 
Хата, туох да ууруута, атын баайа-дуола суох буолан Аанчыкка ити иэдээн кыратык да суоһаабатаҕа. 
Хамнас, кэмчи да буоллар, кэмиттэн кэмигэр кэлэр буолан, килиэптэрэ быстыбатаҕа. 
Кэпсииллэрин курдук киин сир кырыымчыга, аччыктааһына, эстиитэ-быстыыта кинилэри тумнан дьоллоотоҕо... 
Ону Аанчык бэйэтэ, кимниин да мөккүспэккэ иһигэр эрэ саныыр: сатабыллаах салайааччылаах буолан Саха сирэ самнар саахалтан быыһаннаҕа, биһиги да детдоммутугар Татьяна Львовна курдук муударай дириэктэр баар буолан быыһаннахпыт.

Туох да диэҥ, эриирдээх-бутуурдаах кэмҥэ ыччаты иитиигэ-үөрэтиигэ уһулуччу суолтаны биэрбит республика салалтата саамай сөптөөхтүк дьаһанна. 
Оҕо бөҕө соҕуруунан-хотунан үөрэнэ-сынньана барда. 
Ол сиэринэн детдомнарга эмиэ болҕомто ууруллубута олус бэрт. 
Эмп-томп элбээтэ, аһылыкка, таҥаска-сапка эбии харчы көрүлүннэ, оҕо сайдарыгар-үөрэнэригэр эгэлгэ тэрили, тэрээһини спонсордарынан дьаһайтарыы үтүө  үгэскэ кубулуйда. 
Ону сэргэ көрөр-истэр үлэһиттэр төрүкү быыкаа хамнастара, санаа курдук да буоллар, син эбилиннэ. Ґчүгэй буолбатах дуо?

- Улугуран олорумаҥ, аныгылыы итинник диим,--диэн Татьяна Львовна мунньах аайы үлэһиттэригэр көх-нэм буолан күөдьүтэлиир, күллэртиир.—Ханнык баҕарар үйэ уратылаах, үтүөлээх да, мөкүлээх да. Ол булгу ким эрэ куһаҕаныттан тахсыбат. 
Билигин олоҕу олорорго олус кэрэхсэбиллээх кэм кэллэ. 
Ким туох кыахтааҕынан таһаарыылаахтык үлэлииригэр кыах бэрилиннэ. 
Кытаатыҥ, кыргыттар, уолаттар, туттуммахтаан хаалыҥ, түһүнэн кэбиһиҥ. 
Наадалаах хайысханы толкуйдаан, табан, таайан, талан ылыахха наада. 
Талан! Ол эрээри биири көрдөһөбүн: куһаҕаннык быһыыланар буолумаҥ, олорон кэлбит кэмҥитин, дьону үтүктэн наһаа кириитикэлээмэҥ, кэбилээмэҥ... 
Биһиэхэ, сааспыт тухары чиэһинэйдик үлэлээбит дьоҥҥо, ону истэр олус ыарахан...

- Оннук буолумуна, аһаабыт иһиккэ холлубукка дылы, дьэ, сүрдээх дьон диэтэҕиҥ,--Омуос оҕонньор кэлэйэрин кистээбэт.—Туома, кинилэр онно сыһыана суохтар үһү! 
Хантан, халлаантан түспүттэр дуо, оччотугар?! 
Ханна сылдьыбыттар үһү, сэбиэскэй эрдэхпитинэ?

Оҕонньор, уордайа сыһан олоп-чолоп көрөрүн уоскуталлар:

- Омуос, табаахтыырга уолдьаспыт, тахсыбаппыт дуо?—имнэнэн кэбиһээт, уолаттар кырдьаҕастарын аралдьытан аан диэки дьөгдьөрүтэллэр. 

Куолулаатахха куолу бүппэт. 
Онон түксү диэ. 
Хата, Анна Алтановна салалтаҕа сыстыаҕыттан үөрэммитэ үксээтэ. 
Былырыын улахан өрөмүөнү оҥороннор билигин дьиэлэрин иһэ-таһа таас иһит курдук мааны. 
Эргиччи сибэкки буоллулар, аныгы сиэмэлэр дэлэйдэрэ, буорга хаппырыыһа суохтара абыраата. 
Таһыттан киирэргэ ааны арыйдаргын эрэ, ырыалаах чуорааннара да сыттаҕа. 
Сөп дии: "Оҕо барахсан сырдык ньээкэ уйата маннык буолуохтаах",--диэн Татьяна Львовна бу туруорсан туран тупсартарбыт үлэтэ. 
Аан дьиэҕэ сымнаҕас олбохтор, дьыбааннар—барыта спонсордар бэлэхтэрэ. 
Харахтарын харатын курдук олору харыстаан, хас да күнү быһа бытырыыстаах сабыылары тигэн сабыта бырахпыттара. 
Онтуларын мааны эрэ түгэҥҥэ, ыалдьыт кэллэҕинэ, бырааһынньыктарга саралыы тардан тэйиччи кистии уураллар, соҕотохто киэргэйэ түһэллэр. 
Суһал уларыйыыны оннооҕор Толик бэлиэтии көрөн, биирдэ:

- Уу, у вас опять новая мода?—диэн күллэрбиттээх.

                    ж             ж              ж

Аны аҕыйах хонугунан Толята уон сааһын туолар, онон булгуччу үбүлүөйдээхтэр. 
Марыына эбээ үлэлээн бүппүтэ быданнаата да, кинилэргэ тутаах киһилэрэ, кылаабынай уруулара. 
Јссө икки сыллааҕыта бадахтаах, бу дьиэҕэ киирэр саҕана:

- Хотук, Аанчык, саҥа дьиэҕэр киирэн эргэ барбатаххына, оҕом уонун туолар үбүлүөйүгэр кэлиэм суоҕа,--диэн "куттаабыттаах".

Дьэ, онтубутун хайыыбыт? 
Эбээ Марыына үлэҕэ туолбата, кырдьыга, туолар да кыаҕа суоҕа. 
Аанчык сүрэҕэр өрдөөҕүтэ Толя сөҥмүтэ күн бүгүҥҥэ диэри сөмүйэ да саҕа сыҕарыйбата.

- Толик, эн сотору төрөөбүт күҥҥүн умнубатыҥ ини?—Аанчык оҕотуттан бэрт дьиибэтик ыйытта.

- Эбээ Марыынаҕа эппитим уонна бэйэбит оҕолорбут эмиэ  кэлиэхтэрэ буолбаат?—халаачыгын минньигэс бэйэлээхтик мотуйа олорор Толик дьоһумсуйар.

Детдом оҕолоро барылара кинилэр бэйэлэрин оҕолоро аатырбыттара ыраатта. 
Тэҥҥэ иэл-тиэл улаатан иһэр буолан, кыанар өттө оскуолаҕа эмиэ бииргэ үөрэниэхтээҕэ да, Толигы быйыл чааһынай оскуолаҕа көһөрбүтэ.

- Чыычааҕыам, оруобуна эн төрөөбүт күҥҥэр быйыл улахан бырааһынньык күүтүллэр. 

- Тоҕо, үбүлүөйбүтүн сэмэйдик бэлиэтиэх буолбуппут дии? Оҕобут кэллэҕинэ, арааската уон биир сааспын улаханнык бырааһынньыктыахпыт ээ,--уолчаан төп-төгүрүгүнэн ийэтин диэки соһуйбуттуу көрөр.

- Ону баара, оҕобут... оруобуна эн төрөөбүт күҥҥэр кэ-лэр!

- Да-а?! Маамуо! Ураа, быраатым кэһии буолан кэлииһи дии?! 
Суох-суох, ийээ, ол аата эн саамай улахан бэлэҕиҥ—Алик! Ґөрдэхпи-ин!—ойон тура эккэлиир уол ийэтигэр саба түһэн сыллыыр-ууруур.

Аанчык эмиэ уйадыйа үөрэр, оҕотун өрөгөйдөөх үөрүүтүттэн эбии тэттэн, сирэйдиин-харахтыын өссө тупсар.

Аликтара кэлэр буолбутун бу сарсыарда төлөпүөннээбиттэрэ. 
Бары да ахтыһан аҥаардара хаалла. 
Кыһыҥҥы сынньалаҥҥа Толигын илдьэ Аанчык Москваҕа кыра уола сытар клиникатыгар бара сылдьыбыттара. 
Оо, онно үөрдэхтэрин, чахчы да бииргэ төрөөбүт оҕолордуу, туораттан көрөн олорон киһи уйадыйыах, икки нэдиэлэни быһа биирдэ "ар-бур" диэбэккэ оонньообуттара, алтыспыттара. 
Арахсыы буолбутугар кыра дьээдьэлэр куустуһан туран маккыраччы ытаспыттара. 
Хата, дьолго, бэрт көрдөөх санитар уол баар буолан, дэлби дьээбэлээн, күллэртээн, сотору Алик букатын дьиэтигэр төннүө диэн мэктиэлээн уоскуппута.

Ол күннэрэ тосхойоро субу чугаһаатаҕа. 
Алик, дьиҥэр,  детдом оҕото. 
Сааһынан сылтан эрэ ордук Толиктан балыс. 
Иккитин эрэ ааспыт уолу, нэһиилэ сууга сууланан эрэ баран сытар кыахтаах кырачааны детдомҥа балыыһаттан аҕалбыттара. 
Аҕата кимэ биллибэт. 
Ийэтэ эдэр мааны дьахтар дииллэр, эргэ баран омук сиригэр көспүт, ыалдьар оҕоттон аккаастаммыт. 
Ґһүгэр барбыт оҕо биирин туола илик оҕолор саҕа этэ. 
Аанньа аһаабат, туохха да аралдьыйбат, биир сири көрөн таах сытар оҕо.

Маннык айылаах кырачааны Аанчык өссө көрө илигэ. 
Кини сменатыгар аҕалбыт буоланнар, аан бастаан илиитигэр ылааччы кини этэ. 
Оҕо эрэйдээх кыраһыабай бэйэлээх харахтарынан Аанчык диэки көрөн ылбыта уонна муннун кистии кини түөһүгэр аспыта. 
Ыалдьар эрэйдээҕи аһынан Аанчык сүрэҕэ "аһыйк" гыммыта, сылаастык кууспутунан палаатаҕа илдьибитэ. 
Оҕо эрэйдээх ороҥҥо сытымаары кини халаатыттан тардыспыта субу билиҥҥэ диэри хараҕар көстөргө дылы.

Аанчык нэһиилэ Альбина Федоровнаҕа тиийбитэ, ытаабыта-соҥообута. 
Онно аан бастаан аһынар сүрэҕэ суох, дьэбир ийэни, букатын да билбэт содур дьахтарын саҥа таһааран үөхсүбүтэ. 
Оҕо барахсан ити кэбилэниэр диэри кыһамматах дьахтар тоҕо сууттамматый диэн муҥатыйбыта.

- Альбина Федоровна, ити... мин оҕом кэлбит эбит. 
Биһиги кэпсэтиибитин өйдүүгүн? 
Мин, манна үлэлиирбинэн да сибээстээн, оҕо ииттэр бырааптаахпын буолбаат? 
Оччотугар мин Альфреды ылыам,--диэбитэ сорунуулаахтык.

- Анечка, Альфред диагноһа наһаа уустук, бука уһуннук эмтэниэн наада буолуо. 
Ону таһынан элбэх болҕомто, дьарык наада. 
Эн хантан кыаныаҥый? 
Толигыҥ өссө да кыра дии? 
Толкуйдан, мин эн эбитим буоллар, ити чэгиэн бэйэлээх Сонечканы ылыам этэ. 
Наһаа бэрт кыысчаан дии, чэмэлийэн, өйө бөҕөтө,--Альбина Федоровна үтэн-анньан көрбүтэ.

- Суох, Альбина Федоровна, эн бука баһаалыста миэхэ көмөлөс, Альфреды миэхэ биэрэри туруорус, көрдөһөбүн,--кыыс ытаабыта, уоскуйан биэрбэтэҕэ.

- Анечка, бүт, уоскуй, оннооҕор төрөппүтэ сатаан эмтэппэтэх, аккаастаммыт... 
Эн буоллаххына, киһи этэрин үрдүнэн... 
Ыарыһах оҕону кимиэхэ да биэрбэппин, бүтэр онон!—кыыһырыахча буолбут быраастан кыыс кыратык да толлубатаҕа.

Онтон ыксаан анарааҥҥыта аргыый төннүбүтэ:

- Чэ-чэ, көстөн иһиэ, кэлин, бастаан эмтээн көрүөхпүт. Динамикатын тэҥниэхпит, сөп? Эн уоскуй эрэ...

Ити кэпсэтиини Аанчык сөбүлэҥ курдук ылынан хара  маҥнайгыттан Алигын анаан бүөбэйдээн барбыта. 
Сырата-сылбата бараммыта, смената бүппүтүн да кэнниттэн оҕотуттан арахпат идэлэммитэ. 
Ону ааһан, Толигын куруук бэйэтин батыһыннаран илдьэ сылдьар буолан, хайыы-үйэ чуо бу эн быраатыҥ, биһиги оҕобут диэн өйдөтөн, бииргэ кэриэтэ улаатыннаран испитэ. 
Ыран-дьүдэйэн киэптэппит, дэлби илистибит кыыс эстимиэн быатыгар, хата, Альбина Федоровна өй ылан киитэрэйдээн, сотору-сотору оҕону эмтэтэ балыыһаҕа ыытар буолбута. 
Дьиҥэр, бэйэтэ даҕаны бэлэм анаммыт эми-тому кэтээн иһэрдэри, укуоллууру, массажтыыры холкутук толорор кыахтааҕа да, Аанчык уолга сиэри таһынан чугкастык убаммыта, харыс да аҥаара халбаҥнаабакка  арахпата сэрэхэдиппитэ. 

Алик уолчаан сотору хаампыта. 
Аны, соһуйуох иһин, олус дьоҕурдааҕа биллибитэ. 
Саҥарарын кыайбат этэ эрээри, суокка уһулуччу бэрдэ. 
Дьарык аайы Алик эбиллэн испитэ. 
Сыл буолаат, куруук кэтиир-ырытар хамыыһыйа ыарахан диагностаах оҕо диэтэххэ итиччэ кылгас кэмҥэ сүҥкэннээх уларыйыытын бэлиэтээбитэ уонна ыарыытын саарбахтаан өссө эбии анаан чинчийэргэ уураахтаабыта.

Ол иһин аан бастаан Алигы Москваҕа ыыппыттара. 
Аанчык ити сырыыга бэйэтэ илдьибитэ. 
Киин куорат чөмчөкөлөрө быһаарбыттарынан, оҕо арыый да атын ыарыылааҕын эрдэттэн бутуйбуттар, кэмигэр табан эмтээбэтэхтэр диэн буолбута. 
Ол иһин бастаан сыл аҥаардыыта, онтон, сынньата түһэн баран, биирдии сылынан кэлэн эмтэнэригэр ыҥырбыттара. 

Детдом оҕо туһугар, өрүү буоларын курдук, улаханнык турууласпыта. 
Сыллата кэриэтэ кыра уолу эмтэнэр сиригэр илдьэллэрэ, баран ылаллара. 
Саамай үөрүүлээҕэ диэн сырыы ахсын уоллара улаатан, сайдан испитэ. 
Иккис сылыгар Алик балачча үчүгэйдик саҥарар буолбута. 
Сынньалаҥ кэмигэр убайыныын бодоруһан, бэрт түргэнник сахалыы кытта саҥаран үөрпүтэ.

- Оҕону оҕо эмтиир диэн маны этэн эрдэхтэрэ,--Марыына эбээ кэллэҕин аайы инньэ диэмэхтиирэ.—Туолукпун көрө үөрэбин, оҕом доҕордонон, бырааттанан, букатын атын киһи. 
Бэрээдэгэ бөҕөтө... 
Хотук, итини баҕас эн саамай сөпкө быһаарынныҥ, Алигы ылаҥҥын абыранныҥ да, абыраатыҥ да, үһүөн абыраннаххыт...—эмээхсин, кистии-саба хараҕын уутун соттоот, сонно элэс гынар.

Кырдьыга да оннук. 
Аанчык уолаттарын көрө-көрө үөрэр. 
Иллээхтэрэ бөҕө. 
Убай киһибит быраат диэн детдомтан кэлиэхтээҕин курдук өйдүүр быһыылаах. 
"Бииргэ төрөөбүккүт дуо?"—диэн ыйыттахтарына куруук кэҕис гынар. 
Көрө үөрэнэн эбитэ дуу, тас көрүҥнэригэр киһи уорбалыыра суохха дылы. 
Арай Алик ордук көстүүлээх, кип-киэҥ харахтаах, муус-маҥан субалаах. 
Толик, ийэтинии соҕус эрээри, хараҕа кэҥэс буолан, хата,  быраатыгар ханыылаһар. 
Уҥуохтарынан араа-бараалар, оруобуна биир төбөнөн быраат киһи намыһах. "Ааттара да анаабыт курдук, Анатолий, Альфред буоланнар",--Марыына эбээ манньыйар төрүөтэ ити. 

Алик киһини өйдүөҕүттэн маамата аттыгар баар буолааччы. 
"Анна Алтановна кыра уолун ордук атаахтатар дуу",--диэн дьээбэлээн иитээччилэр тиэхэлээтэхтэринэ уолчаан сөбүлээбэт курдук туттааччы да, дьүһүннүүн манньыйааччы. 
Маама атаах оҕото буоларыттан кини наһаа үөрэр. 
Антах Москва балыыһатыгар онтун олус киэн туттан атын оҕолорго кэпсиир. 
Ол балыыһаҕа үксэ ийэтэ-аҕата суохтар сыталлар. 
Арай Алик ийэлээх, өссө убайдаах. 
Кыһын кэлэн барбыттарыгар оҕолор олус да ымсыырбыттара.

Алик дьылҕатын докумуонунан билэн олорор буолан, бу тухары эмтээн кэлбит луохтуурдара, аҕыйах сыллааҕыта оҕону иитиэххэ биэрэри утарбатахтара. 
Иитэ ылааччы Анна Алтановна Соргоева диэн детдом үлэһитин иһин тугу да, ордугу-хоһу  токкоолоспотохторо. 
Онон тус дьыалатыгар, "Иванов Альфред Викторович" диэн суругу туора сотон баран, хоп-хойуу чэрэниилэнэн "Соргоев Альфред Алтанович" диэн адаарыччы көннөрөн биэрбиттэрэ. 
Бу бэлиэ кумааҕыны быраас бары билэрэ. "А-а, наш милый якутянин, Алик Соргоев",--дии түһэллэрэ. 
Оччоҕо уолчаан чөрбөс гынан кулгаах иччитэ буолааччы. Дьээдьэ, чүөчэ доктордар кинини хаһан маамалаах убайыгар көҥүллээн ыыталларын күүтэрэ...

Оҕолоро кэлэриттэн иккиэн сүргэлэрэ көтөҕүллүбүччэ дьиэ үлэтин үмүрү тута оҕустулар. 
Толик тылланан туран быыл сотон булумахтаста, онтон устунан муостатын сууйда:

- Оҕом кэллэҕинэ тааҥкаларбытынан манна сэриилэһэ оонньуохпут,--дии-дии кичэйэн тутунна-хабынна.

- Маамуо, Алик ханнык оскуолаҕа үөрэниэй?—бачча тухары ыйыппакка сылдьыбытыттан бэйэтэ да соһуйбут уол тирээпкэтин туппутунан куукунаҕа биирдэ баар буолла.

- Толик, оҕоҕунуун биир оскуолаҕа барыаххыт, эйиэнигэр. 
Ол эрээри аны күһүн. 
Билигин үөрэххит бүтэн эрэр буолбат дуо? 
Онон, хата, оскуола бүтэһик линейкатыгар оҕобутун илдьиэхпит, оскуолатын көрдөрөн кэбиһиэхпит. 
Эн обургу, убай киһи, үөрэххин кытаатыый? 
Алик биһикки кыбыстыбаппыт курдук, сөп?—ийэтэ сылаастык мичээрдээбититтэн Толик олус үөрдэ.

- Мин биир да түөрдэ суох бүтэрэбин, оннук диэн эппиттэрэ ээ, миэнэ барыта биэ-эс! Буо!—уолчаан киһиргээн чаҕаарыйда.

- Оҕом маладьыас! 
Кытаат, төрөөбүт күҥҥэр кэллэҕинэ эбээ Марыынаҕа төһө эрэ үөрэр,--ийэтэ уолу эгдэҥэлэтэн дэлби хайҕаата.

Марыына эбээ диэбиккэ дылы... 
Бэйи эрэ, биллибэтэҕэ ыраатта, тоҕо чуумпурдаҕай, төлөпүөннүөххэ да баара диэн Аанчык бэйэтин сэмэлэнэ санаата. 
Бу сыллар усталарыгар киниэхэ кимнээҕэр да бэриниилээх Марыына баабыска буоллаҕа. 
Толик төрөөбүт туоһута, кистэлэҥи ытарчалыы тутарынан кимиэхэ да тэҥэ суох эбээ. 
Аанчык ыарахан-уустук кэмигэр ийэ кэриэтэ Марыына эбээ түбэһэ түһэн көмөлөспөтөҕө буоллар хайа дьаабы буолуох бэйэтэй. 
Кини, кырдьаҕас киһи этэрэ оруннааҕа чахчы, бэйэтинэн билбитин-көрбүтүн иһирэхтик санаан кинини такайдаҕа. 
Онон кини куруук Марыына эбээҕэ муҥура суохтук махтана саныыр. 
Ыраах-чугас сырыттар эрэ мэлдьи кэһиилэнэр, оччоҕо биирэ үөрүүтүттэн үөлээннээхтэригэр кэпсии сүүрэр. 
"Кыра кыыһым сөмөлүөтүнэн көтүтэн аҕалла диэн киһиргээн, оһуохайдьыт оҕонньотторго-эмээхситтэргэ аатыра түстүм эбээт",--кэнники кэлэн сонунун кэпсээччи. Устунан:

- Оннооҕор мин иилиҥкэйдэһэн, онон-манан сарыкынайан, аатыра сылдьабын. 
Тоойуом, оттон бу үлэттэн ордо түһэн, биир эмэ киһилиин билсэн олоххун оҥостуох да баара. 
Сотору уолаттарыҥ туруохтара, барыахтара-кэлиэхтэрэ, оччоҕо?--диэн эмиэ эргитэн аҕалан Аанчыгы ыал гынар тус бэйэтин баҕатын соҥуур.

- Оччоҕо детдоммар, "Күнчээммэр" көһөн тиийиэм дии,--кыыһа кинини төттөрү дьээбэлиир.

Дьиҥэр буоллаҕына, Аанчык санаата кимиэхэ да сыппат. 
Ол кини сириксэниттэн тутулуга суох. 
Эргичиҥниэн баҕарбыттар, эккэлээбиттэр эгэлгэлэрэ баарга дылыта. 
Ким да Анна Алтановна сүрэҕин солко тимэҕин сүөрэ тардар кыаҕа тоҕо эрэ суоҕа. 
Ол аата дьылҕата оннук. Аанчык ити аайы хараастыбат. 
Кылаабынайа оҕолоро этэҥҥэ буоллуннар, кинилэр олохторунан олорортон ордук ийэҕэ туох баарый? 
Аня, детдомун оҕолоро? 
Кинилэр барахсаттар эмиэ болҕомто эрэйээхтииллэр эбээт...

Ити барыта, манна диэн эттэххэ, төрүөт төбөтө-төрдө. 
Толятын таптыыра ааспыта буоллар, син биир эмэ киһини кытта бииргэ олорорго сөбүлэниэ эбитэ буолуо. 

Ону баара... 
Ити баар, эмиэ санаа-оноо ситимигэр хаптаран, мэйии курдук уустук далаһа ииччэх-бааччах лабааларыгар талбааран, эдэр дьахтары араас толкуйа ыраахха диэри көтүттэ, күннээҕи түбүгүттэн тэйиттэ...

                       ж       ж       ж

Толя ханна эрэ сылдьара буолла, тугу эрэ гынан эрдэҕэ  диэн Аанчык куруук санаан ылааччы. 
Сэмээр, оргууйдук, кимиэхэ да эппэккэ. 
Онуоха кылаабынай сыысыга—Марыына эбээ. 

Јрдөөҕүтэ кэпсээбитин үнүр сөргүппүттээх. 
Иһэ-баһа соччо биллибэтэр да, орун-оннугар сааһыланан, хомуллубут сибидиэнньэ түмүллэн, маннык хартыына тахсыбыта.

Толя Ульзаната хат буоллум диэн албыннаан уолга күүһүнэн кэргэн тахсыбыт. 
Ол сымыйата сотору кэминэн биллибит. 
Уол арахсаары гыммытын кыыс дьоно утарсан тохтоппуттар. 
Сотору төрүөн-ууһуон баҕарбат кыыс дьиҥнээхтик хат буолбутун түһэттэрэ сатаабытын ийэтэ бопсон уол оҕону төрөппүт. 
Ийэтэ буойара оруннаах эбит, урут, эргэ барыан иннинэ улдьаа соҕус сырыылаах кыыс икки төгүл түһэртэрбитэ үһү. 
Онон сөп ээ, хайа, кэнники төрөөбөт да кутталланыан сөбө буоллаҕа.

Оҕоҕо баҕаран төрөөбөтөх дьахтар оҕото төрүкү иринньэх, мөлтөх баҕайыта үһү. 
Ульзана ийэҕэ маарыннаабат олоҕу тутуспут. 
Хото күүлэйдээн, дьонун харчытын ыскайдаан, үҥкүү, кулууп ыарыылаах куорат кыыһа бэркэ көрүлээбит. 
Толяны тулуурун, холкутун сөҕөн, оннооҕор аанньа ахтыбат аҕа кылына күтүөтүн диэки буолан, кыыстарын бопсон-хаайсан көрбүттэр да туһаламматахтар. 

Уол үөрэҕин бүтэрэн үлэһит бэрдэ буолбут. 
Ванюшатын соҕотоҕун көрөрө үһү. 
Дьахтарбыт гостиницаҕа үлэҕэ киирбит аатыран, аны айанньыт омуктары булсан, олору сойуолаһан сүгүннээбэт диэн үҥсүү дьонугар кытта киирбит. 
Хайыахтарай, тараҥнатан иитиэхтээбит бардам барахсаннарын хайдах гыныахтарай? 
Тиһэҕэр, уол арахсабын, оҕобун илдьэ хаалабын диэбитин Ульзана дьоно сөбүлэһэн, сиэннэрин күтүөттэригэр бэрдэрэ сатаабыттарын, туга эрэ сатаммакка, суут ылымматах. 
Оҕо ийэҕэ хаалбыт. 
Ол иһин Толя тус хоту түспүт, онно да үлэлиир үлэ көстүө диэтэҕэ буолуо.

Ульзана барахсан, оҕотун былдьаһан ылан баран көрүө диэтэҕиҥ дуо? 
Саарбах соҕус кэмэлдьилээх ньээҥкэлэр киниэхэ көстүбүттэрин эриэхсит. 
Дьэ, хата, босхо кэриэтэҕэ наймылаһан туппут ньээҥкэлэрэ оҕону буората сыһаннар эргиччи балыыһа киһитэ буолаахтаабыт. 
Онтон хотуускабыт омук киһитигэр эргэ барабын, онуоха оҕом мэһэйдиир диэн, бастаан били ньээҥкэтигэр ииттэрэ биэрбит диэбиттэрэ. 
Кэнники онтулара ханна тиийбитэ биллибэт. 
Кыыс оҕото, абааһы кыыһа кутугар киирбитин кэриэтэ иччилээхтик кэбилэммит. 
Төрөппүт ийэлээх аҕатыгар да сиэннэрин ханна гыммытын эппэккэ, иирсэн, иитиэ суох буолан андаҕайан  барбыта дэһэллэр.

Онтон ыла Розалия Аманатовна Томмот Савельевич барахсанныын сиэннэрин аһыйан, кыыстарын ыһыллыбыт олоҕуттан кыбыстан, сири-буору кымаахтыыллар, дьонноох сиргэ уһаан тохтообот буолбуттара дииллэр. 
Омук сиригэр барбыт хотун сотору сокуонунан холбоспут эриттэн үүрүллүбүт сураҕа иһиллибит. 
Онтон эмиэ ханнык эрэ омукка эргэ баран атын сиргэ көспүт диэн сурах сири-буору аннынан син киһилээх сири кэрийэн тиийдэҕэ ээ. 
Барымына, эдэр буоллаҕа. 
Омуктарыҥ да кэрэчээн дьахтары ылымыналар, кинилэр саха киһитин курдук, мындыр олохтон ыраахтар. 
Былыргынан буоллар, күн аайы муус көйөн, уу-хаар уулларынан киэһээҥи чэйи өрөр түбүктээх бүгүрү дьахтарга наадыйаллар диэтэҕиҥ?
 Биир эмэ көр олохтоох көрүлүүрүгэр, бараммат үбүн-харчытын ыскайдыырыгар ханыы тардыһара  кэмнээх буолуо ини? 
Онуоха дьэ сөптөөх кыыс оҕото Ульзана илэ бэйэтинэн тиийдэҕэ.

Ити эбээ Марыына сэтэрээһиннээх сэһэнэ. 
Онтон бүтэһиккэ эппиттээх. 
Сураҕа, Толяны, хотугу сиргэ аныгы хайысханан биир суолталаах тэрилтэни салайар кэскиллээх үлэһити, Дьокуускайга көһөрүөх курдуктар. 
Ол дойдуга тиийэн үлэни кыайбыт Толя олоҕун оҥостубатах, билигин да аҥаардас сылдьар үһү. 
Марыына кэпсии олорон Аанчык сирэйин-хараҕын кэтээбитэ. 
Кыыһа долгуйбутун да, үөрбүтүн да биллэрбэтэҕэ, көннөрү сонун курдук истэн эрэ кэбиспитэ.

- Хайа, хотукайым, оннооҕор халлаан оннук-маннык буолар диэтэхтэринэ, күн аайы соһуйабын. 
Эн, ити хайдах баҕайыный? Арааската таптыы оонньообут таарымтаҥ ааспыта ырааппыт дуу, үөдэн дуу,--күлүү күлүүнэн эрээри, бу сырыыга эбээ эрэйдээх дьахтар туоххаһыйбыт туругун таба таайбатаҕа.

Аанчык кэпсээни истэрин былаһыгар сүрэҕэ ытырбахтаабыта, абаккаран да ылбыта эрээри, биирдэ да эбээни быһа түспэтэҕэ, ордук-хоһу ыйыппатаҕа. 
Күөрэ-лаҥкы, быһыта-орута сэһэни хайдах баарынан истибитэ. 
Ол тоҕо оннугуй диэтэххэ, дьылҕатын соҕотоҕун дьаһанар  дьахтар киэбигэр киирбитэ оччото. 
Курутуйуутун, хомойуутун хонноҕор-быттыгар кистииргэ үөрэммитин быһыыта. 
Таска таһаарбат, туос да буолбатар, мааскалаах. 
Сирэйигэр, саараҥныыр-саарбахтыыр санааларын сүрэҕин эҥээригэр сабыта биэрэн, тууйуллар-ыгыллар туругун тууна баанан, тугу да биллэрбэт-көрдөрбөт буолуута—олоҕун оскуолата, үлэтин албаһа, оҕолорун туһугар тугу баҕарар кытта тэҥҥэ туруулаһар модун ис кыаҕа...

                        ж        ж        ж

- Бүгүҥҥүттэн ыла отут ордугуна биэс сыл олорбут бүрүстүөлбүн оҕолоотор оҕобор, үөрэппит ыччаппар, эрэнэр чугас киһибэр, кэскилбин кэрэһилиир солбуйааччыбар Анна Алтановна Соргоеваҕа өрөгөйдөөхтүк, үөрүү аргыстаах, дуоһуйуу кыымнаах, дьол тускулаах итэҕэйэбин, туран биэрэбин!—диэбитинэн Татьяна Львовна туран кэлбитэ.

Ытыс тыаһа өрө хабылла түспүтэ. 
Эрдэттэн да бары билэллэрэ, Анна Алтановнаны бигэргэтиигэ ыыппыттар үһү диэн иһиллибитэ ыраатта эрээри, кэнники сонун суоҕа. 
Баҕар, аны бигэргэппэккэлэр, атыны аныахтара диэн ааранан дьаархаммыт да баара. 
Хата, дьолго, бэйэлээх бэйэлэрин киһилэрэ салалтаҕа киирбититтэн ис сүрэхтэриттэн үөрбүттэрэ, ытыстарын харыстаабакка таһыммыттара.

Татьяна Львовна чахчы үөрбүт-көппүт сирэйдээҕэ-харахтааҕа, олус холкута үөлээннээхтэрин эмиэ уоскуппута. 
Бэйи эрэ, манан аҕай дьыала буолбата ини, отут биэс сыл диэн эттэххэ дөбөҥ эбээт. 
Анна Алтановна оччолорго төрүү да илик кэмэ. 
Билигин баара-суоҕа 27 саастаах эрээри, олоҕу олорбут төһө эмэ саастаах дьону кытта ирэ-хоро быһаарсар кыахтаах, элбэххэ эриллибит үлэһит буола үүннэ, ситтэ. 
Мээнэҕэ Татьяна Львовна бу кыыһы кэлиэҕиттэн кынатын анныгар көрөөрү-истээри ылбатах буолуохтаах. 
Тыыппалааҕын билэн, майгытын сөбүлээн, кыахтааҕын сэрэйэн, сөптөөҕүн билэн эрдэттэн үөрэттэҕэ, илдьэ сылдьан такайдаҕа, итиигэ-буһууга балачча хатардаҕа диэн бары итэҕэйэллэр.

Анна Алтановнаны Татьяна Львовна ыҥыран ылан кэпсэппитигэр бастаан саллыбыта, онтон сөбүлэммитэ. 
Саллыбыт төрүөтэ биирэ: билиҥҥи салайааччыларга холоотоххо кини наһаа эдэрэ, баччалаах улахан Оҕо дьиэтин үгүс сыл устата, харыс да аҥара хамсаабакка, сатабыллаахтык дьаһайан олорбут муударай  илииттэн кини муҥкук, сыппах сыгынньах ытыстарыгар ылан тугу гынаахтыай? 
Оттон сөбүлэммитигэр эмиэ соҕотох төрүөттээҕэ: бачча (аҕыйах да буоллун ээ) сааһыгар диэри уустуктан улдьаара, ыарахантан муннуга бэрдэрэ илик, кыайыам диэбитин кыайааччы. 
Сымыһаҕын быһа ытырдар, өйөбүллээх эрэ буоллар, иннин диэки дьүккүйэртэн куттаммат майгылааҕын билинэрэ. 
Онуоха эбии дириэктэрэ тута барыам суоҕа, оннугун булуоххар диэри киирэ-тахса көмөлөһүөм диэн мэктиэлээбитэ. 

Аанчык, суох, үлэттэн чаҕыйбат. 
Эдэрин быһыытынан, күүтүллүбэтэх өттүттэн туох кэм кэлэриттэн, ити күлүм гыныах түгэҥҥэ түһэн биэрбэккэ, кэлэктиибин саталлаахтык салайарыттан эмиэ да саллар. 
Биллэн турар. 
Эппиэтинэс улахана киниэхэ сүктэриллэр. 
Ол эрээри, Татьяна Львовна этэринии, ама даҕаны ааспытын иһин, маннааҕар уустук уларыйыы аны кэлэн тахсыа суоҕа диэн сэрэйиллэр, эрэниллэр. 
Бу сырыыга турууласпыттар, эрдийбиттэр син охтон-баранан биэриэхпит суоҕа диэн иккиэн сэмээр эргитэ сэлэстилэр.

Татьяна Львовна, оннук кырдьаҕас салайааччы буолбатах. 
Быйыл ЇїЇ65 сааһын туолаат, пиэнсийэҕэ барабын диэн биллэрбитэ. 
Новосибирскайга баар сиэнэ кыыс оҕолонон, хос сиэни аҕалбыт. 
Онон сиэннэрэ салгыы үөрэнэллэригэр тирэх буолаары, аатын ылбыт хос сиэнэ кыыһы бүөбэйдии барарга дьиэ кэргэн сүбэтэ уураахтаабытын ылыммыт.

 Детдомҥа кинини истибэтигэр "Мадоннабыт" диэн хос ааттыыллар. 
Истибэтигэр диэн сибигинэһээхтииллэр да, син биир бачча сыл тухары иһиллибитэ эрэ баар. 
Ол барыта кэм даҕаны Омуос оҕонньор көрө. 

Биирдэ Татьяна Львовна, киэһэ барыахтаах үбүлүөйүгэр быыс булан симэммэтин билэн, сарсыардаттан баттаҕын бүрүчүөскэлэтэн, хара лаахтаах түүппүлэтин кэтэн, сиэдэрэй сибэккилээх уһун былаачыйатын кэппитинэн такситтан түһээт, тохсунньу тымныытыгар бу киирэн кэлбит. 
Остуорас Омуос ити кэмҥэ иттэ таарыйа киирэн аан таһыгар чөкөллүбүт. 
Манна табаахтыыра сатамматын өйдөөн, силин быһа ыйыста-ыйыста, ол-бу диэки олоотоон, хаар көмүрүө арахсыбаттыы сыстыбыт хаатыҥкатынан тэпсэҥэлии оонньуу олорбут. 
Арай, доҕоор, көрбүтэ, туманы быыһынан, былыттан түспүт аанньал курдук, Татьяна Львовна ууп-уһун ырбаахылаах устан киирбит. 
Оҕонньор, өмүрбэтэҕэр махтал, соһуйан:

- Туй-сиэ, арах-арах, абааһы диэбитим баара, Модуоннабыт илэ бэйэтинэн киирдэ буолбат дуо?—диэбэт дуо?!

- Дорообо, Аммос Иванович, кими этэҕиний?—Татьяна Львовна бэрт чуолкайдык истибитин бигэргэттэрээри ыйыппыт. 

Онуоха оҕонньор, хата өй ылара түргэнэ бөҕөтө:

- Ээ, бэйи, оттон ити Модуонна диэн Эмиэрикэ ырыаһыта кыыһы тэлэбиисэргэ көрөбүн,--диэбит уонна холбоммотох тэлэбиисэр диэки хайыһан, кылбардык балаһыанньаттан куоттум дии санаан мичээрдээн ылбыт.

- Оччоҕо абааһы кыыһа мин буоларбар тиийдэҕим дуу...—Татьяна Львовна салгыы дьээбэлэнэргэ санаммыт.

- Тыый, Татыйаана Лиэбэбинэ, туох диэн эттэҥий? 
Абааһы кыыһа кэллэҕэй! Ити эн, эн аатыҥ дии, Модуонна диэн эн бөҕө буоллаҕыҥ! 
Туокка, эмэһэ сыгынньах Эмиэрикэ кыыһа буолбатах, атын Модуоннаҕын! 
Били ким-сах этэй, "Муона Лиисэ" Модуоннаҕын эбээт, буот! 
Ыйыт да иһит, бары инньэ дииллэр буолбат дуо?—диэн дьонун угаттаан биэрбит.

Бүттэҕэ ол. Татьяна Львовна оҕонньортон дэлби күлбүт уонна хос аатыттан өһүргэммэтэх.
 "Хата, эмэһэ сыгынньах Эмиэрикэ кыыһыгар холооботохтор",--диэн Омуоһун хаадьылыыр сурахтааҕа.

 Онтон ыла, Омуос көрүн саныы-саныы, күлэллэр эрэ, дириэктэр хос аата умнуллуохтааҕар өссө кытаанахтык иҥмитэ... 

Ол Мадонналара, эдэркээн бэйэлээх хос эбээ, оҕолоругар айанныыр кэмэ чугаһаата. 
"Күнчээн" Оҕо дьиэтэ баччааҥҥа диэри салайтаран кэлбит кылаабынай тутаах Ийэтин, дьиҥнээх Мадоннатын суохтуо турдаҕа. 
Ол эмиэ—олох биир көстүүтэ, уталыйбат, ханна да суруллубатах, сүрэхтэн эрэ саҕыллар, үтүө киһини ахтар-суохтуур тыла суох сокуона.

                     ж          ж         ж

- Дьэ, тукаларыам, эбэҕит этэрин истиҥ эрэ,--Марыына эбээ Толиктаах Аликка туһаайда.

Улахан бырааһынньыкка суолта биэрэн эбээ киэргэнэн кэлбит. 
Күлүмүрдэс буолуор диэри кылбаччы ыраастаммыт үрүҥ көмүс салбырҕастардаах ытарҕатын эйэҥэлэтэ кэппит. 
Кырааскалаах хара баттаҕын көпсөччү тараанан бүрүчүөскэлэммит. 
Сөбүлээн кэтэр дьэрэкээн ойуулаах мааны булууһатыгар сабыс-саҥа сиэрэй дьууппаны ханыылаабыт. 
Ис-иһиттэн үөрбүтэ эйэҕэс мичээригэр суруллубут. 
Бука барыларын таптыыр-маанылыыр майгыта тас сэбэрэтигэр сурулла сылдьар. 
Эргиччи көрө-көрө, ытарҕаларынан кылырдаан, кыраларыттан, уолаттарыттан манньыйарын кистээбэт.

Бүгүн Толик уон сааһын туолар үөрүүтүгэр оҕолору кытта детдом иитээччилэрэ, ийэлэрин үөлээннээхтэрэ мустан олороллор.
 Ыалдьыт элбэҕэ төрүөттээх. 
Убайын төрөөбүт күнүгэр эмкэ барбыт Алик тигинэтэн тиийэн кэллэ. 
Биир үксүн ону да көрсөөрү детдомнар муста сатаабыттар. 
Кэһиилэрэ, Толикка бэлэхтэрэ кэмэ суох эрээри, уопсайынан да барыта иккиэннэригэр анаммыт курдук: уолаттар анал хосторугар олус сыаналаах, бэрт сэдэх, саҥа үөдүйбүт тренажеру сыһан-соһон аҕалбыттарын күн аҥара маастардар таҥнылар. 
Инньэ гынан оҕолор дьиэ иһигэр бэлэм "стадионнанан" хааллылар.

- Толик уонна Алик, улааттыгыт, ийэҕитигэр көмө дьоно буолан эрэҕит. 
Онон, кытаатыҥ, үчүгэйдик үөрэниҥ. 
Мин этэрим маннык: эһиги ийэлээххит олус үчүгэй. 
Оттон аҕаланаргыт буоллар өссө үчүгэй буолуо этэ, буолбаат? 
Бачча буолбут дьоннор толкуйдааҥ уонна маамаҕытыгар булгуччу паапаны буларга кыһаллыахтааххыт, сөп?—эмээхсин эппититтэн улахаттар соһуйан эрэ хааллылар.

Ыстаан испиттэр сонно ах бардылар, тохтоон бэйэ-бэйэлэрин көрсө түстүлэр. 
Дьиксинэ быһыытыйан уолаттарын кэтээбиттэрэ, ол дьон эбэлэрин этиититтэн өһүргэнэн бэрт, тук курдук үөрүү-көтүү бөҕөлөр:

- Паапаланарбыт буоллар биһиги массыыналаах уонна даачалаах буолуо этибит дуо, маама?—дэһэ түстүлэр.

Онон ити киэһэ туох баар баҕа санаа барыта дьиэҕэ аҕа баарыттан-суоҕуттан тутулуктааҕа уолаттарга кытаанахтык өйдөннө быһыылаах. 
Ыалдьыттар Марыына эбээ сатаан эргитэн этэрин сөҕөн кэбистилэр.

- Хайа, сааһым тухары оскуолаҕа үлэлээбит педагог  буоллаҕым. 
Оҕо санаатын табар буолан үлэбэр уһаатаҕым. 
Бээ-бээ, билигин да хос сиэннэрбин эндэппэппин ээ,--эбээ киэнэ кылааннааҕа өргө диэри кэпсии-ипсии олордо.

Толик төрөөбүт күнэ, уон сааһын туолбута Соргоевтар олохторугар итинник салаллыбыта. Улахан бэлэхтэн соһуйбут уолаттар толлон турбатахтара, таҥыллаатын били "стадиону" айааһаан астыммыттара. 
Хатаастан ытын, быанан тардын, хачыаллаан күөгэй, кирилиэһинэн үөһэ дабай, уобуруччу быыһынан кыбыллан таҕыс... бары барыта дьоҕус да сиргэ баппытын хайҕаабыттара, бэркиһээбиттэрэ. 
Ґөрэн-көтөн омуннуран, оннооҕор Марыына эбээлэрин тахсан боруобалаа диэн хаайсан, күлүүнү тоҕо тарпыттара.

- Маамуо, миигин булгуччу эрчиллээр диэбиттэрин эйиэхэ эмиэ эппиттэрэ даа?—Алик ийэтиттэн сураһар.

- Суох, чыычааҕыам, уолаттар күүстээх буоллуннар диэн эдьиийдэр баҕа санааларын эһиэхэ бэлэхтээбиттэр,--ийэлэрэ иһитин сууйан бүтэн, оҕолорун биир-биир сыллаталаан, сылаас бэйэлээхтик үллүйэн утуталыыр, киҥинэйэн ыллыыр.

Утуй-сынньан, оҕокком,
Нуктаа, чуумпур, туллугум...

- Маамуо, биһиэхэ балыыһаҕа ким да ыллаабат этэ ээ. 
Оттон мин харахпын симтэхпинэ, куруук эн ыллыыргын истэр быһыылааҕым..—Алик ийэтин илиитин ыыппат, уутун быыһынан оргууй сибигинэйэр, ырыаҕа бигэнэн уу нуурал түүҥҥэ—утуйааҥҥа айанныыр, нухарыйар...

                      ж           ж           ж

- Пошел-пошел-пошел! И-и, раз! Во! 
А теперь Соргоев-старший! 
На счет "три", пошел, прыгнул, встал и убежал, быстро освободил помост! 
Ясно?—тренер соруйар, аттыгар турар тылбаасчыт харса суох саалаҕа омук тренерэ этэрин атын оҕолорго быһаарар, тылыттан тылыгар тиэрдэр.

- Приготовиться Соргоеву-младшему! 
На счет "три" опять, также, по схеме, ясно? 
И-и, приготовились: раз, два, три! Шустрей! Прыжок! Молодец! Оп-па, во! Умничка!

Тириппит-хоруппут уолаттары бокуойа суох сүүрдэн, ыстаннаран, өрүтэ кулахачытан эрчиллии үгэнэ буола турар. 
Анна Алтановна ону таас мэһэй нөҥүө үөһэттэн кэтиир. 
Төрөппүттэри ханнык да балаһыанньаҕа кытыннарбат бу кытаанах соруктаах үөрэх. 
Акробатика диэн урут соччо-бачча сайдыбатах көрүҥү киллэрии эмиэ республика салалтатын быһаарыыта. 
Оҕо бөҕө дьарыктанан эрэр. 
Сүүрэри-көтөрү таһаҕас оҥостубат оҕолор үөрүүнэн саалаҕа кэлэ тураллар. 
Күн аайы эрчиллиигэ аһары илистэллэрэ дуу диэн Аанчык бастаан утаа саарбахтаабыта. 
Ону уолаттара, оскуоланан кэрийэ сылдьар хамыыһыйа дьоҕурдаахтары сүүмэрдээбитигэр хапсаннар, ийэлэрин дэлби кутугунаппыттара, көрдөһүүлэрин ылыннарбыттара.

Манна иккис сылларын астына дьарыктаналлар. 
Анна Алтановна сырыы ахсын хонтуруоллуу сатаабат, анаан-минээн кэлбэт. 
Ґлэх быһыытынан дэҥҥэ охсуллар. 
Быйыл бастакы сырыыта. 
Итиэннэ көрбүтүттэн астынан олорор, уолаттара бэркэ ылсыбыттар, сатыыллара элбээбит, ойоллоро чэпчээбит, ыстаналлара ырааппыт. 
Балачча ыраахтан кыырайан кэлэн сальтолаан кулахаччыйаллар. 
Тренер дэҥҥэ хайгыыр, үксүн мөҕөр, такайар, өйдөтөр. 
Сөп буоллаҕа, судургута суох уустук үөрэҕи атыннык хайдах ылыннарыаҥый?

Дьиэлэригэр эмиэ тренердэрэ эппитин олус тутуһаллар.
 Былырыын Алик киниэхэ уобарастаан этиллибити уу кырдьыгынан ылынан күллэрбитэ. 
Киэһэ утуйалларыгар ийэлэрэ хосторугар  киирбитэ, арай Толик буккураабыта ырааппыт. 
Алик суорҕана көппөйөн-көппөйөн баран үллэ сытарын соһуйан арыйа баттаабыта баара, уола, "шпагат" тэбэн баран инники уурбут атаҕар токуллан утуйан эрэр.

- Алик, хайдах буоллуҥ?—ийэтэ соһуйан уолун кууһа түспүтэ.

Ону биирдэһэ:

- Маамуо, мэһэйдээмэ... Альберт Викторович: "Шпагаты" түргэнник сатааҥ. 
"Шпагат" тэппитинэн утуйуохха наада!"—диэбитэ.

Дьэ, көр киһи этэ. 
Аанчык онно уолун нэһиилэ тылыгар киллэрэн киһилии сытыарбыттаах. 
Хата, маладьыаһыҥ ол да гыннар, өр буолбатаҕа, сотору кэминэн хайа баҕарар "шпагаттыыр"  кыахтаммыта. 
Онуоха били "стадионнарын" кирилиэстэрэ абыраабыттара. 
Ґөһээ соҕус үктэлгэ атахтарын кыбыта ыйаат, хара күүстэринэн аллараа олордьу  түһэ сатаан хачайданыы албаһын аан бастакы дьарыктарыттан билэн кэлбиттэрэ. 
Инньэ гынан, билигин баҕас иллэҥ кэмнэригэр оннук хачайданыы сонун буолбатах, убай-быраат көннөрү уунаҥныылларыгар, араастаан иэҕэҥнииллэригэр эрэ тэҥнээх.

Сээкэйдэрин алҕас эчэтиэхтэрэ диэн ийэ барахсан син биир куттанара. 
Көрдөр эрэ бокуойа суох: "Сэрэниҥ, сэрэниҥ",--диир идэлээҕэ. 
Ону тренер мунньахха биирдэ наһаа бэркэ эппиттээх: "Киһи барыта күн анныгар сылдьар. 
Барыттан салыннахха, куттаннахха, дьиэҕэ хааллан, быар куустан олорбут  судургу". 
Аанчык сөбүлэспитэ. 
Кырдьыга да төһөөҥҥө диэри  дугдуруҥнуу олоруой, уолаттара иннилэрин көрүнэ, бэйэлэрин кыана улааталлара туһалааҕын, ону кытта эрчиллиини аахсара наадатын өйдөөбүтэ.

Быйыл дьарык өссө күүһүрүө диэн эрдэттэн сэрэппиттэрэ. 
Онуоха анаан уопут атастаһыннара диэн омук тренерин аҕалбыттара. 
Олбу-солбу икки тренер харса суох дьарыгар тиксибиттэр үөрүүлэриттэн көтүөхтэригэр кынаттара суох. 
Аанчык онуоха олус дьулуспатар да, хайдах эрэ барыта боростуой баҕайытык быһаарыллан испитэ, уолаттара сүрүн бөлөххө киирэн, күрэххэ барардыы эрчиллэллэр. 
Ол иһин күн аайы, киэһэ-сарсыарда саалаттан тахсыбаттар...

Аанчык, оргууй туран хара саһыл кытыылаах бэргэһэтин кэттэ, сонун тимэхтэннэ, тахсардыы оҥоһунна. 
Эрдэ тиийэн кырачаан бухатыырдарыгар иҥэмтэлээх мииннэрин бэлэмнии охсууһу. 
Марыына эбээ тыаттан эмис баҕайы эт кэһиилээх киирэн абыраата ээ. 
Уолаттар үөрэ-көтө мотуйаллар. 
Бүгүн киэһэ мииннэ диэн үлэспиттэрэ, сахалыы бурдук лапсалаах уонна күөх лууктаах. 
Кыс ортото күөх луугу хантан дэлэччи ылыаҥый. 
Хата, ырыынак, ынчыктыыр сыанаҕа атыылаатар да, кыһалҕалаах-баҕалаах син биир ыларын билэн, арааһы барытын аҕалар. 
Ол эргин күөх луук баара чахчы. 
Онон миинин туматыгар порей ылаары Аанчык ырыынакка тиийэр оптуобуска барда.

Сатана көлөтө кэлэн быстыбата. Уһаата. 
Аны урукку буолбатах. 
Харчы барахсан хамсаан биэрэн дьон туохтан барытыттан солкуобайы оҥоро сатыыр. 
Ол сиэринэн аны таксилар дэлэйэн эрэллэр. 
Тымныыга тоҥон бабыгырыы, саарт нөҥүө харса суох тыынан бурҕачыйа туруохтааҕар дьон үтүрүһэ-үтүрүһэ киирэр. 
Оттон судаарыстыба оптуобуһун сырыытын көр, кэм да мэлигир. 
Чаас буола-буола, сүрэҕэлдьээбит курдук иҥиэттэн, аарыма араамата арахсыахтыы хаачыгыраан-иичигирээн кэлиэ диэтэҕиҥ. 
Соххор солкуобайга аҕыйах тохтобулу бараары күнү-дьылы ыытар табыллыа суох. 
Уолаттара сотору бүтэн сүүрүүнэн, аҕылаһан-мэҥилэһэн, икки мэндиэмэни киһилиэхтэрэ дуо, биирдэ баар буола түһүөхтэрэ. 
Омун дьон уһуннук ас бэлэмнэнэрин күүтүөхтэрэ суоҕа, ол сылдьан иҥсэлэрэ букатын да ааһыа, сылаалара тахсан аат-харата, кинини эрэ хомотумаары, аһаабыта буолуохтара.

Онон Анна Алтановна тиэтэйдэ, түбэһэ кэлэн биэрбит таксига киирэн олордо. 
Ойоҕоһунан сабыллар омук массыыната тымныыга буорайбыт, ааныгар муус килиэ чоҥкуччу тоҥон сүгүн сабыллыбат. 
Күүстээх киһи сыһыары тутан хам тардыа эбит да, бу сырыыга барыта оҕо-дьахтар түбэһэн, ыытааччы тахсан бэйэтэ "лап" гына сапта.
 "Тохтобул аайы сыбыытыахха диэтэххэ син бадьыыстаах эбит, сөпкө да солкуобай сыанатын төлөтөр көлө буолсу",--Аанчык иһигэр итинник саныы олордо.

Сороҕор такси диэн кыра массыына оннугар улахан ПАЗ оптуобустар сылдьаллар. 
Уматыга сыаналааҕын иннигэр, барыыс эрэ киллэрэр баҕа баһыйан, сиэри умнубут суоппардар эмиэ бааллар. 
Олор булгу, "билиэт биэрээччи" дэниэ дуо, аны "харчы хомуйааччы" диэннэри туталлар. 
Ґксүгэр ол "мадаамнар" көҥдөй соҕус дэлэгэй тыллаах-өстөөх, төрөл бэйэлээх уонна бэрт бөдөҥ куоластарынан, сабырыйар саҥаларынан киирэр-тахсар дьону таах мөҥөн-этэн, дьаһайар буолааччылар. 
Итиннэ тур, манна сыҕарый, иһирдьэ диэки симилин диэн хамаанда үөһэ хамаанда барыах-кэлиэх киһини өмүтүннэрэн, биир үксүн соһутан даҕаны тумнара сыһааччы. 
Биир-икки тохтобулу ааһаары ким ону аахса туруой, саҥата суох көрөн эрэ кэбиһэллэр. 
Онон туһанан, "мадаамнар" күннүүллэр. 
Суоппар ойоҕоһугар икки үктэл үрдүккэ лаглаччы олорон, тиирэ кэппит спортивнай ыстааннарын нөҥүө киһи мунаарбакка сэрэйэр, суон бууттарынан киирээччини-тахсааччыны ыга анньан, биир илиилэринэн биэрэр харчыны хаба тардан, нөҥүөлэринэн хомуурга анаммыт хордуон дьааһыкка тыастаахтык тамнаан "үлэлэрин" ситиһиилээхтик толорорллор. 
Ол сылдьан, алҕас, аҕыйаҕы биэрбити тутатына көрө охсон аахсыы буолар. 
Јскөтүн ордугу биэрдэххинэ, билбэтэҕэ буолаат, били талыгыр гына бырахпыт иһиттэрин өҥөйбөккө да балыйсыахтарын сөп. 
Ол быыһыгар суоппар кэтэҕэр эркиҥҥэ, кырдьык-хордьук "Кыра кылаас оҕолоро босхо айанныыллар" диэн быыкаа биллэрии суруктаах буолаллар. 
Кэнникинэн онтукаларын тупсарбыттар, онон, Аанчык бу сырыыга көрдөҕүнэ: "Кыра кылаас оҕолоро үөрэх кэмигэр, субуотаттан, баскыһыанньаттан ураты  күннэргэ босхо айанныыллар",--диэн бэрт чуолкайдык ыйыллыбыт. 
Ээ, дьэ, харчы туһугар харбыалаһыы. 
Ол аата, урут экономиката суох дойдуга бэрээдэкпит сиэрэ итинэн эмиэ олохтонорун быһыыта үһү...

Биирдэ Толигы оннук биир "билетерша" көрүлэтэн турар. 
Кыс ортото  суумкатын сүкпүтүнэн, тоҥуу хаары оймообутунан, баар кумааҕытын иһилим-таһылым саккыраппытынан, ытыы бөҕөнү ытаан, уол дьиэтигэр киирэн кэлбитэ. 
Аанчык сүрэҕэ "парк" гыммыта, туох буолбутун туоһулаһыар диэри уоскуйбатаҕа. 

Онтуката, биир оннук былаастаах "мадаам" Толигы: "Бачча улахан уол хантан иккискэ үөрэниэххиний?! 
Босхо бараары албынныыр инигин! 
Бэһис кылаас буолуоҥ!"—диэн ыххайан туран, эргилиннэри тардаат, сүгэн турар рюкзагыттан туох баар кумааҕытын оротолообут, ытаппытынан салону биир гына ыспыт. 
Кылааһа суруллубут дневнигин көрөн уоскуйбута буолуо диигиэн? 
Хата, өссө: "Далай акаары инигин, бачча бөдөҥүөххэр диэри иккискэ эрэ олорор буоллаххына!"—диэт, кумааҕытын киэр илгибитин Толик, таҥаһа көнтөрүгэ, кэтэ сылдьар суумката мэһэйдээн, ситэри хомуммакка, тохтобулун ааһа баран хаалбыт этэ. 
Көр, дьон да тыйыс, толору оптуобус иһиттэн биир да киһи оҕону көмүскэспэтэх... 
Ол иһин абаккатыгар, ытыы-ытыы, дэлби тоҥон, хомойон аҕай, үчүгэйдик билбэт тохтобулуттан муна сыһа-сыһа, тиийэн кэлээхтээбитэ. 
Оҕото барахсан улаханнык аймаммыта: "Маама, мин паапалааҕым буоллар, ити чүөчэҕэ атаҕастатыа суох этэ",--диэбитигэр ийэтэ бэйэтэ уйадыйбыта, аан бастаан тоҕо эрэ кини иннигэр буруйдана санаабыта. "Тоойуом, мин бэйэм да ол чүөчэни кыайыам, сарсын булгуччу кэпсэтиэхпит",--диэн нэһиилэ уоскуппута.

Кырдьык, ити маршрукка оннук элбэх киһи мунар таксита баар үһү диэтэҕиҥ, син ахсааннаах сылдьара сэрэйиллэр. 
Күн быһаҕаһын аахсыбакка кэтээн туран, тохтобулга кэлбитигэр 
Аанчык уолун сиэппитинэн киирэн аахсыбыта. 
Айдаан буолбута. "Мадаам" соҕотохто уларыйбыта, "куоска оҕотун тириитин кэтэн", куолаһын намыратан, туох да буруйа суоҕун дакаастаһан, кинилэри халты көрө-көрө, тиһэҕэр алҕаһаабыппын, бырастыы гыныҥ диэн ньааҕынаабыта. 
Анна Алтановна аахсара сиэрдээҕин дьэ өйдөөн, оптуобус пассажирдара эмиэ кыттыспыттара. 
Кинилэр саҥаралларыттан иһиттэххэ, Аанчык эрэ Толига буолбатах, маннык атаҕастабылга түбэспит элбэх эбит.

Оннук айдаан оруннаах буолан ини, кэтэх оптуобустаахтар сотору саҥа "сокуоннаммыттара". 
Оҕолортон аны "үөрэнээччи билиэтэ" ирдэнэр буолбута. 
Киһи да күлэр эрээри, чэ, айылааҕын саатар итинник дьаһаныҥ диэтэхтэрэ, куорат оскуолалара үөрүүнэн сөбүлэспиттэрэ. 
Күһүн оскуолаҕа киирэргэ бэлэх кумааҕыларын кытта балачча көстөр гына ырылыччы ууруллубут бэчээттээх  билиэттэри кыбытан угар, эбиитин линейкаҕа сүтэримэҥ диэн лаппыйан сэрэтэр буолбуттара...

- Акробат табаарыстар, чэйиҥ эрэ, кэлиҥ. Аптаах мииннэ иһиҥ, күүстэ эбиниҥ, сэниэтэ ылыныҥ,--ийэлэрэ ырыа-хоһоон икки ардынан, уолаттар суунан бүтэ да иликтэринэ, остуолга ыҥырда.

Күлсэн кычыгыраһан, сирэйдиин-харахтыын уларыйан, тугу эрэ этиэхтэрин тардыммыттыы, Аликтаах Толик, бэйэ-бэйэлэрин үтүрүһэн куукунаҕа киирбиттэрэ. 
Муннулара минньигэс миин сытын ылан аһыы охсоору ыксааталлар да, тулуйбуттара.

- Ийээ, биһиги сонуннаахпыт,--Алик дуоспуруннаах баҕайытык саҕалаата.

- Суох-суох, наһаа үчүгэй сонун...—аны долгуйуо-куттаныа диэн Толик быраатын ситэ этиппэккэ быһа түстэ, уоскута оҕуста.

- Биһигини Альберт Викторович Кемерово куоракка буолар чемпионакка ылабын диэтэ!

Уолаттар үөрэн өрүтэ ойуоккаластылар, ийэлэригэр икки өттүттэн саба түһэн, сыллаатылар-уураатылар.


Аликтаах Толик ити аан бастакы ыраатыылара, атын сиргэ улахан күрэххэ барыылара этэ. 
Уолаттары эбээ Марыына баһылыктаах дьахтар аармыйата айаҥҥа тэрийбитэ.

Альберт Викторович сэттэ уолу талан хамаанда оҥостон, бэйэтэ төрөөбүт куоратыгар Кемеровоҕа үс сыллаах үлэтин түмүгүн сыаналата көппүтэ. 
Тренер Дьокуускайга контрагынан үлэлии кэлбитэ түөрт сыл буолла. 
Эһиил онтун уһатарын-көтүрэрин бэйэтэ быһаарыахтаах. 
Уруккута Советскай Союзка биллэр акробат, Саха сирин мэлдьи интэриэһиргиирэ эрээри, бу эргин биир да билсэр үөлээннээҕэ суоҕа. 
Спорт ити көрүҥэ манна сайдыбатаҕыттан саллан, ааттаахтар-суоллаахтар куруук тумна көтөр сирдэригэр кини, сааһын баттаһа суоттанан, дьэ, туох эмэ хамсааһыны оҥорон тус аатын үйэтитэр бүччүм баҕалаах, сүрэҕин баҕатынан кэлбитэ, үлэлииргэ сөбүлэспитэ.

Билиҥҥитэ киһиргэнэрэ суоҕун иннигэр, санаатын  кистэлэҥ хаппахчытыгар саппааһа баһаам. 
Сэттэ уолтан саатар үһэ-түөрдэ чулуулар кэккэлэригэр, бастакы уон ахсааҥҥа киирдэр ханнык диэн суоттанар. 
Урут хаһан да кыттыбатах сиртэн саҥа кэлбиттэргэ эмиэ да баламат баҕарыы. 
Јссө били "хаппахчыны",  өҥөр-түүтүгэр тиийэ дириҥээн киирэн, балачча дириҥник өҥөйдөххө, иһирдьэ, Альберт Викторович бэйэтэ саныан да куттанар сырдык ырата ыга хааллан, бүгэ тайаан сытар: кини баар-суох эрэлэ—бырааттыы Соргоевтар. 
Иккиэн эгил-тэгил кыахтаахтар, биир баайыылаахтар. 
Пааранан күрэххэ уолаттар тэбис-тэҥҥэ туттар-хаптар туох эрэ ис сибээстээх курдуктар. 
Дьиҥэр, итини омуна суох уонунан сылынан эрчийдэххэ ситиһэҕин ээ. 
Оттон бу бииргэ төрөөбөтөх, кырата букатын да иитиэх оҕо диэтэххэ, олус дьикти. 
Онон, тренер баарда бу буолуон сөбө. Урут дойдутугар игирэ уолаттары эрчийбиттээх, Соргоевтар туохтарынан эрэ кинилэри санаталлар. 
Тоҕо диэтэххэ, игирэлэр бэйэлэрэ да билбэккэ, биирдик тутталлара, хамсаналлара, оннооҕор тэҥҥэ саҥа аллайаллара олоххо баар суол. 

Ааспыкка биир үөлээннээҕэ Москваттан кэлэ сылдьан итини бэлиэтии көрбүтэ уонна: "Альберт, уолаттары кытаанахтык туппуккун дии, туочукаҕын түргэнник булбуккун. 
Биир киһи курдуктар, уолдьаспыттар. 
Миэхэ биэр, мин сүүмэрдэнэр хамаандаҕа саппааска тутуом, бэлэмниэм",--диэбитин буолумматаҕа. Анараа киһи уолаттар бииргэ төрөөбөтөхтөрүн истэн, сатаан эрчийиигэ балыйан, итинник этэр. 
Оттон тренер бэйэтэ эрэ билээхтиир, Соргоевтара билигин да "сиикэйдэр". 
Бииргэ хамсаныылара кини үтүөтэ буолбатах, эрдэттэн баар этэ буоллаҕа... 
Уолаттар көрдөххө хачаайылар, кистэлэҥ иҥиирдээхтэр, уһун тыыннаахтар, кытаанах тулуурдаахтар. 
Ону барытын ыраас остуолга ууран биэрэр санаата суох. 
Эрдэлиир сатамматын, кыахтааҕы да самнарар, кытаанаҕы да тоһуталыыр диэн кыраттан тахсарын аахсыбат тренердэр бааллара аны кэлэн кистэл буолбатах. 
Кини уолаттарын харыстыыр-харыһыйар, бэйэтэ өйөөн өссө эрчийиэ, буһарыа-хатарыа, уонна... киэҥ эйгэҕэ эмискэ көтүтүө. 
Оччоҕо Альберт Викторович Демишин аны "саха алмаастарын аан бастакынан кырыылаабыт пионер-тренер" аатын ылыаҕа...

Киэһэ аайы телевизоры мыҥыыр идэлэммититтэн бэйэтэ да сонньуйар.
 "Кырдьаары гыммыппын быһыылаах",--диэн күлэ саныыр. 
Оҕолоро барыахтарыттан Аанчык аанньа астанан да   аһаабатаҕа ыраатта. 
Күнүс үлэтигэр чэйдиир, киэһэ кэллэ да көрдөрөн абырыах дьааһыгын холбуур. 
Уолаттара күрэхтэһэр куораттарыгар тиийбиттэрэ нэдиэлэттэн орто, туох да сибики биллибэт, сонуннарга соҕотох да тылынан ахтыбаттар.

Кытаанах тренер Альберт Викторович спортсменнар (чээн, аны итинник ааттаммыттара да баара, оокколоро) төрөппүттэрин мунньубута уонна муос-таас курдук бары истэн олордохторуна эппитэ:

- Бу уолаттар мантан инньэ оҕо буолан бүтэллэр. 
Ньээҥкэлэһэргитин миэхэ көрдөрүмэҥ. 
Спорт диэн уустук, күүстээхтэри эрэ сөбүлүүр. 
Туһунан ирдэбилин таһынан кэһиллибэт үгэстэрдээх буолар. 
Олортон биирин билиһиннэрэбин: биһиги Дьокуускайтан сарсын барабыт уонна кэлэрбитин эрэ биллэрэбит. 
Ол-бу "ньуу-ньаа", "аһаатыҥ-сиэтиҥ дуо", "суун-тараан", "утуй-олор" диэн төлөпүөнүнэн сүгүннээбэт түгэҥҥитигэр оҕолоргутун хамаандаттан сонно устабын. 
Биһиги атыҥҥа аралдьыйыа суохтаахпыт: бары бииргэ тутуһа сылдьыахпыт, сүбэлэһиэхпит, араас албастары толкуйдуохпут... 
Элбэх буоллаҕа, иһигэр киирдэххэ. 
Ити барыта сүрүн сорукпут, тыын үлэбит буолар. 
Туох да билгэлээһини ыйытымаҥ. 
Барытын билэр эһиэхэ наадата суох. 
Јйдөстүбүт?—мас-таас курдуга салыннарбыта, барыларын саҥата суох ыыппыта.

Ким да "ээх-ыык" диир кыаҕа суоҕа. 
Туох диэҥий, кырдьыга да тустаахтарга оннук буоллаҕа. 
Ол иһин, атаара да киирэри көҥүллээбэттэрин бэркэ билэн, Аанчык уолаттарын дьиэтигэр сыллыы-ууруу хаалбыта.

Бэҕэһээ киэһэ, күлүүһүнэн аанын саҥа арыйан эрдэҕинэ, иһирдьэ төлөпүөн тыаһа өрө кыыра түспүтэ. 
Ыксаан, ситэ аанын саппакка,  атаҕын да устубакка, онно ыстаммыта, Марыына эбээ эрийэр этэ:

- Хотукаам, ыл, тэлэбиисэри холбуу тарт! 
Көрдөрөн эрэллэр!—итиэннэ туруупка тыаһа талыгыр гыммыта.

Аанчык сүүрэн тиийэн иһэн кэмсинэ санаабыта, хайа ханаалынан кэлбит буоллаҕай, соһуйбут омунугар саатар  ыйыппакка хаалбыт. 
Мээнэ биир-биир баттаталаан иһэн маайкалаах-туруусуктаах уолаттары түбэһэ көрөн тохтообута, пахай, букатын да атын, улахан дьон спортивнай гимнастикаҕа Россиятааҕы чемпионаттара буолан хаалбыта. 
Акробатиканы-гимнастиканы, таҥастара да биирдэриттэн, эбээ барахсан бутуйдаҕа эбээт.

Кемеровоны көрдөрөллөрө саарбах, ситэ улаата илик оҕолор--юниордар күрэхтэрэ буоллаҕа. 
Ол да буоллар аны алҕас диэн син биир санаатыгар кэтиир-маныыр, сонуннары көтүппэккэ истэр. 
Этэҥҥэ буоллахтарына, чыычаахтара кэлэллэрэ да чугаһаата, сарсын-өйүүн биллээ инилэр дии саныы сытан, сууламмыт пледин сылааһыгар тартаран, кумуччу туттан, кирийиэҕинэн-кирийэн, утуйан хаалла.

Төлөпүөн тыаһа өрө тырылыы түспүтүгэр Аанчык биирдэ уһуктубута, түүн үөһүн ааспыт этэ. 
Онтон соһуйан тута сүрэҕэ толугуруу түспүтэ: "Бу алдьархайы, аны детдоммар, "Күнчээммэр"...",--диэх санаа кыл түгэнэ төбөтүгэр охсуллан ааспыта. 
Ити икки ардыгар, салҕалыы охсубут илиитинэн туруупканы хаба тардан ылыар диэри, сиппиир тутуурдаах, биллэ тоҥмут Омуос оҕонньор кытарбыт сирэйэ, сэҥийэтин бүөлүү мууһуран эрэр сэксэгэр бытыга, кыралар бөлөхтөрүгэр суоскаларын эмэн соппоһоохтуур ыалдьар оҕолор, тириппит-хоруппут, инчэҕэй бэриэнньиктээх таҥас сууйааччы Зина, обургу бөлөххө үҥкүүлээн тэйэр оторой-моторой уолаттар-кыргыттар, аһаан бүтээт горшокка олорор ортокулар, ону кытта төттөрү-таары сүүрэкэлээн элэстэнэр маҥан халааттаах ньээҥкэлэр, күөх көстүүмнээх санитардар, детдом дьэндэйбит оруосабай дьиэтэ, кирилиэскэ тэлгэммит от күөҕэ доруоска... соҕотохто солбуһан, хараҕар элэҥнэһэн аастылар. 

- Алло, алло! Анна Алтановна? Здравствуйте, дорогая Вы моя Соргоева!—туруупка хап-хардьыгынас тыаһыгар иһиллэр-иһиллибэт саҥа ыраахтан дуораһыйан кэлэ сатыыр.

- Алло, Вы меня слышите? 
Теперь вашу фамилию знает весь спортивный Дальний Восток!—Альберт Викторович олус үөрбүт, өрө көтөҕүллүбүт саҥатын атыҥыраабыта Аанчыкка нэһиилэ, дьэ, тиийдэ.

Ити кэпсэтиини кини түүл-бит курдук өйдөөн хаалла. 
Куруук да тыйыс соҕус сөҥ куоластаах тренер саҥата ыраахтан букатын уол оҕоҕо маарынныырдыы иһиллэрэ. Арааран истиэххэ уустуга. 
Туруупка хардьыгынаан-хардьыгынаан баран, букатын да сибээстэрэ быстан хаалла. Инньэ гынан сарсын киэһэ кэлэллэр диэн буолла. 
Толиктаах Алик чемпион буолбуттар, биирдиилээн киирсиигэ ханнык эрэ көрүҥнэрэ хайалара эрэ бастаабыт, хайалара эрэ иккистээбит. 
Ону сатаан арааран истибэккэ хаалбыта туох буолуой, кылаабынайа барыта бэрт да бэрт!

Аанчык күрэхтэһии этэҥҥэ бүппүтүттэн үөрэн ойон турда. Уолаттара, быыкаалара, баҕаларын хоту, ситиһиилэннэхтэрэ. 
Ама дуу, тоҕо баҕас кэбэҕэһэй, бараат да бастаабыттара омуна бөҕөтө... 

Оокколоро барахсаттар, оҥой-соҥой көрөннөр, субу соторутааҕыта холоон да дьон этилэр. 
Онтуларбыт аны чемпион аатырбыттар буолбаат? 
Төһө эрэ үөрэн чоҕулустулар. 
Абаккалаах, кыахтаах буолан баран төлөпүөнүнэн кэпсэппит киһи баар ини...


Акробат уолаттар дойдуларыгар кэлиилэригэр спортивнай оскуолаларын иһинэн бырааһынньыгы тэрийбиттэрэ. 
Сэттэ киһилээх Саха сирин хамаандата ааттаах-суоллаах анарааҥы спортивнай оскуолалартан туох да итэҕэһэ суох күрэхтэспит. 
Сөҕүөхтэрин иһин сэттиэн уон биэс бастыҥ ахсааҥҥа киирбиттэр, онтон биэстэрэ--уон бастыҥ иһигэр. 
Соргоевтар пааранан күрэххэ чемпионнаабыттар. 
Биирдиилээн көрүҥнэргэ эгил-тэгил бастакы, иккис уонна үһүс буолуталаабыттар. 
Атын уолаттар эмиэ бэрт көрдөрүүлээхтэр, иккис, үһүс, төрдүс уонна алтыс.

Альберт Викторович көтүөн кыната суох. 
Хайдах эрэ уолаттарыттан наһаа астыммыт аҕаҕа маарынныыр. 
Маннык ыттайбытын, манньыйбытын төрөппүттэр урут хаһан да көрө иликтэрэ, ааранан бэйэлэрэ да сонньуйдулар.

Төрөппүт мунньаҕа үс киэһэ субуруччу буолла. 
Мунньах диэн буолуо дуо, Кемеровоҕа ааспыт күрэҕи тренердэрэ көрдөһөн видеоҕа уһултарбытын мустан көрдүлэр. 
Дьэ, онно баар ээ, сирэй-харах арааһа. Альберт Викторович сэрэтэр, аны чемпион аатын ылбыты бигэргэтэргэ өссө элбэх күрэхтэһиигэ ыҥырыы кэлиэхтээх. 
Оччоҕо күүстээхтик бэлэмнэннэххэ, үлэлээтэххэ эрэ ити ааты итэҕэтиэххэ сөп диир. 
Оннуга биллэр. Анараа акробаттар биһиэннэриттэн соһуйаннар, күүппэтэх өттүлэриттэн күрэстэһээччилэргэ түбэһэн, өмүттэн эрэ хааллылар диир кини. 
Ону бырастыы гымматтар, мантан ыла дьэ, таһымнаах киирсиилэргэ кичэйэн, эһиги хамсаныыларгытын үөрэтэн-чинчийэн бэлэмнэниэхтэрэ диэн сэрэттэ.

- Төрөппүттэр, эһиги да соһуйдаххыт буолуо. 
Саарбах чемпионат диэмэҥ. Бээ-бээ, биһиги да кистэлэҥмитин мантан ыла кыра-кыратык быгыалатыахпыт,--диэн күллэ уонна Толиктаах Алик диэки  эрэммиттии, элбэҕи эрэйбиттии көрөн кэбистэ...


                     ж            ж             ж

Анатолий Пантелеймонович бүгүн куһаҕан сураҕы иһиттэ. 
Хаһааҥҥыта эрэ аҕа кынна буоллаҕа, Томмот Савельевич сүрэҕиттэн сылтаан суох буолбутун туһунан Розалия Аманатовна төлөпүөннээтэ. 

Ама да ааспытын иһин, хаһан эрэ аймахтаһа сырыттахтара. 
Киһи олоҕо диэн дьикти да баҕайы. 
Эдэр, саҥардыы олоххо аҥаар атаххынан үктэнэн иһэр эрдэххэ тугу да хоҥоруугар хоннорбот буоллаҕыҥ. 
Санааҕар олох диэн уһуун да уһун. 
Судургу баҕайы, баҕарбыккын барытын сатыы, үмүрүтэ охсуох модун, дохсун  санааҥ сити кэмнээҕи сэниэҕэр дьүөрэлии ээ. 
Хаһан да кырдьыа суох курдук, күннээҕинэн күдээринэ олороҕун. 
Итэҕэс буоллар ситиһиэ, алҕас буоллар көнүө диигин. 
Күнтэн күн, халтай хаампыт хаһаас курдук саныыр хаарыан кэмнэриҥ биллибэтинэн хонугу үксэтэн, сылы элбэтэн, эйиэхэ сааскын эбэн иһэллэр. 
Уу судураай устудьуон сылларыҥ утуйан туруоҥ икки ардыгар ааһа охсоллор. 
Саҥа, эдэр үлэһит аатырыы соторунан атын солонон, сонун соругунан солбуллубутун өйдөөбөккө хаалаҕын. 
Бүттэҕэ ол.  

Мэлдьи маннык, күн кыһалҕата суох олоруоҥ баара дуо, сотору түспэдийии диэн кэрдиискэ, баҕар-баҕарыма, тиийэҕин эбээт. 
Онтон эргиллэн көрөн, кэннигэр хаалбыты санаатахха, оо, кыахтаах киһи элбэҕи да көннөрө тутуон, хаарыан түгэннэр куота оонньоон хааллахтара...

Томмот Савельевич... туох да куһаҕана суох эрээри, ис-иһигэр киирдэххэ, дириҥ толкуйа суох, үрдүнэн соҕус көрүүлэрдээх, кыратык киһиргэс, өссө кыратык бардам этэ буоллаҕа. 
"Киһи эриэнэ иһигэр" дииллэрэ киниэхэ дьүөрэтэ суоҕа, бэйэтин эриэнчикэйэ барыта таһыгар сылдьаахтыыра. 
Татым соҕус майгыта кыыһыгар эбии күүһүрэн  бэриллибит курдуга. 
Ульзана аҕатыттан утумнаабыта барыта, хонон турдах аайы, икки төгүл, суох, уонунан төгүл улаатан, үллэн-дарбайан иһэрэ.

Розалия Аманатовна оҕуруктаах өйүнэн далаһаланан, кини сатабыллаахтык араас балаһыанньаны салайарыгар Томмот Савельевич бэриниилээх толорооччу, истигэн киэнэ эр бэрдэ этэ. 
Хотун ойоҕо барахсан: "Итинэн киир, манан таҕыс",--диир түгэнигэр даҕаны биирдэ бутуллубакка, бэрээдэгин буккуйбакка, биир тылы утары эппэккэ, улгум бэйэлээхтик этиллибитин курдук кылбардык толорон, анараа дойдуга айаннаабыт буолуохтаах. 
Онон, оҕотунааҕар ордук тылын иһитиннэрбит, талбытынан дьаһайталаабыт Розалия Аманатовнаҕа ыар сүтүк буолара чуолкай...

Ульзаналыын уһаан олоруо суохтарын Анатолий Пантелеймонович сүрэҕинэн сэрэйэрэ. 
Кыыс син биир бэйэтэ онно тиэрдиэн билэр буолан, дьоно эрэ сааммыттарыттан буолбакка, этэргэ дылы, "ситуацияны хонтуруола суох, дьаалытынан ыытан кэбиспитигэр" биир үксүн бэйэтин буруйданан, ыал буолбута. 
Дьон дьоллоноору ыал буолаллар. 
Оттон оччотооҕу Толя "бэйэтин бэйэтэ кэһэтээри" буоллаҕа дуу.

Кэһэйэн диэн..., кэһэйэ-кэһэйэ, кэлэ-бара сатаабатаҕа. 
Син биир туох эрэ тохтотор тутан иһэрэ, тардылла, тохтуу түһэригэр төрүөт көстөрө. 
Кэргэн дэниэхтээх кэрэ кыыстан кэлэйэрэ үксээбитэ. 
Ол иһин, кинини кэтэһэ-манаһа барбакка, биир дьиэ иһигэр олорон эрэн бэйэтэ бэйэтигэр бүкпүтэ, айдаана суох үлэлээбитэ, онтон оҕотун бодьуустаспыта, онтон... арахсыбыта, туораан биэрэр аатыран, куораттан эрэ дьалтыйар сыалтан атын сиргэ барбыта. 
Ону да Ульзана  киирэн-тахсан кэлэбин-барабын диэбэтэҕэ буоллар, Толя акаары төһө өр тулуйан олоруох эбитэй?! 
Арааската, кыыс төрөппүттэрэ үйэлэрин моҥуохтарыгар диэри, "тапталлаах" кэргэнин моонньугар соһон моһуогуруо эбитэ буолуо. 
Били сыбаайбаҕа бакыаттаах харчыны бэлэхтиир, "харахпыт далыгар сибэкки курдук тыллыбыт, улааппыт-сиппит оҕобут, кыыспыт" дэһээччи, барыга өй-санаа буолуохпут диэн мэктиэлэспит баһаам "биллэр" дьон баалларыттан хайалара да ол кэннэ биллибэтэхтэрэ, буккуспатахтара. 
Онон, ханнык эрэ түгэҥҥэ улдьааран киниттэн барбыт Ульзанаҕа эмиэ да махтана саныыр. 
Биири сатаан өйдөөбөт, Ульзана бэйэтэ бара сатаан арахсыбыттара да, тоҕо эрэ Толяҕа өстүйэрэ. 
Тоҕотун ким билиэй. 
Баҕар, төһөтүн да иһин кини эмиэ дьахтар буоллаҕа, Толя кинини таптаабатаҕын, биирдэ да кыратык эмэ таптыы да сылдьыбатаҕын иһин итиччэлээхтик өстүйбүт буолуон сөп.

Јлөн хаалаахтаабыт хаһааҥҥыта эрэ аймаҕын тиһэх суолугар атаарар кыаҕа суоҕун быһыытынан, Анатолий Пантелеймонович туран,  ыскаабыттан кыра бытыылкалаах коньягы ылан быыкаа иһиккэ кутунна уонна тохтуу түһэн баран иһэн кэбистэ. 
Томмот Савельевич муҥнаах сиэнэ уолу өлүөр диэри көрдөөн муҥнаммыта да булбата диир Розалия Аманатовна. 
Ульзана дьонугар өһүргэнэн  билсибэтэҕэ ыраатта, уонча сыл буолбут буолуохтаах. 
Оҕону ханна гынан барарын соруйан эппэт акаары дуу, төттөрүтүн өйө бэрдэ дуу?  
Кырдьаҕастар Толяны айдааны тардыа диэн дьиксиммит аатырбыттара, атаах кыыс аамайданан муннаран барбытын туһунан букатын да эппэтэхтэрэ. 
Ол иһин кини өргө диэри уолун эһэлээх эбэтигэр буолуохтаах диэн суоттанара, хоту сир кэһиитин хото ыытара. 
Онто баара ханнаный? 
Биэс сыл буолан баран биирдэ, командировкаҕа кэлэ сылдьан таарыйбытыгар, Розалия Аманатовна ытыы-ытыы кэпсээбитэ. 
Оо, онно абарбытыан! 
Кини Ванюшатыгар ыыппыт кэһиитин биир сиргэ хоско муспуттарын көрөн сүрэҕэ ытырбахтаан ылбыта. 
Буолар да эбит! Сүрүн ньии! 
Тыыннаах оҕону, ама да абааһы көрбүт иһин, ханна гыныахха, кистиэххэ сөбүй?

Итинтэн чахчы уордайбыт Анатолий Пантелеймонович киһи төрөөн кыыһырбатаҕын кыыһырбыта. 
Бэрт түргэнник улдьаа ойоҕо Ульзана баар сирин булан кырыктаах суругу ыыппыта, сокуон быһыытынан син биир эппиэккэ тардыам, кутуу таарыйа интерполу атаҕар туруоруом, үтүө дьүһүҥҥүн арыйыам, сирэйгин саралыам диэн сааммыта. 
Анараа дойду да сокуоҥҥа лаппа  бэриниилээҕин билбэт бэйэлээх буолаахтыа дуо, сотору Ульзанаттан эппиэт кэлбитэ эрээри... ол онтон Анатолий Пантелеймонович Астахов олоҕо чэпчээбэтэҕэ. 

Бу күн сиригэр үс киһи иннигэр хаһан да, тугунан да толуйуллубат ыар буруйун бэйэтигэр эрэ билиммитэ... 
Быыппастар кэмигэр санаата муннукка ыктаҕына өрө уһуутуура: "Бу кэриэтэ олох олорон да диэн",--муҥатыйара, эр киһи көҥөс хараҕын уутун кистиирэ.
Аньыы даҕаны, ийэлээх аҕатын санаатаҕына эрэ арыый уоскуйара, олоххо тардыһыыта сонно төннөрө. 
Төрөппүт оҕо төлкөтүн, олох оонньуутун бэркэ өйдүүр дьон үтүөлэрэ кинилэр буоллахтара. 
Хаһан да тараҥнаппаталлар да, кимиилээхтик мөхпүттэрэ эмиэ суоҕа. Билигин ырытан анаардахха, кинилэр иитиилэрэ хайдах эрэ омук сирин сиэригэр маарынныыр. 
Толя сыыһа-халты ыал буоларын да бопсубатахтара, арахсарыгар да аймамматахтара. 
Туох баар быһаарыныыны бэйэтигэр сүктэрбиттэрэ. 
Оччолорго кини: "Туох ааттаах, хаһан да кэмигэр быһаарсыбатах, орооспотох, таах төрөппүттэрдээхпин",--диирэ. 
Сыыһар да эбит. 
Ульзананы ылыма диэбиттэрэ буоллар, төттөрүтүн буккуһумаҥ диэхтээҕэ ини. 
Арахсыма диэбит буоллуннар, эмиэ өйдөһүө суохтаахтара. 
Онон, кини төрөппүттэригэр өс туппат. 
Хайа сатанарынан көмөлөһө, көх-нэм буолан, мэлдьи махталлаахтык сыһыаннаһар. 
Хата балта, үчүгэй баҕайы тыа уолугар кэргэн баран, куоракка-тыаҕа дьиэлэнэн-уоттанан, икки сиэни бэлэхтээн, бэркэ ыал буолан олорор. 
Күтүөт уол тутааччы инженер үөрэхтээх, уус ааттааҕа. 
Сир-сир аайы аймах-билэ элбээн, балта сорохторго сайаҕас саҥас, кэрэ кийиит, кимиэхэ кыыстара, кимиэхэ балтылара буолбута ыраатта. 
Онтуҥ республикаҕа биллэр учуутал. 
Аан бастаан үөрэппит ыччата хайы-үйэ үрдүк үөрэх аанын сабан эрэр диэн киэн тутта хам-түм кэпсииллэр.

Ити баар... Аанчыгын саныырыттан көҥөнөн, барыны бары эргиттэ. 
Бастаан утаа, Ульзаналыын ыал буолаатын, сэмэй кэрэчээн бэйэлээх чуумпу-нарын Аанчыгын умна сатаабыта табыллыбатаҕа. 
Ол иһин ырыых-ыраах, ханна эрэ сүрэҕин икки, тыҥатын икки ардынан кини аатын кистээн олохтообута. 
Дэҥ-дуҥ, ким да суоҕар чуумпуран иһийдэҕинэ, ол сүрэх-тыҥа быыһыттан Аанчык аата көтөн тахсан дэлби сүрэҕин мөҕөрө, тыынын хаайара. 
Дуоһуйар дуоһуйуута онон бүтээхтиирэ. Билбэт-көрбөт буоларга кыһаллара, туттунара, кимтэн да сураспата, кытаанахтык сананан Аанчык олоҕуттан букатыннаахтык сүтэ сатыыра. 
Мин суох буоллахпына, Аанчык олоҕун булгу оҥостуохтаах диэн бигэ эрэлээҕэ. 
Ханна баарый, ордук бу аҕыйах сылтан бэттэх, ""Күнчээн" детдом дириэктэрэ Анна Алтановна Соргоева" диэн ыстатыйа бөҕө хаһыакка тахсар. 
Аан бастаан, Аанчык ити аата эргэ барбатах диэн,  долгуйа түспүтэ. 
Устунан өрүкүйбүтэ уостан санаабыта, кэргэннээх да дьахтар араспаанньатын эрэ хаалларбыт буолуон сөп буолбатах дуо? 

Аанчык били киниэхэ ыыппыт аан бастакы уонна бүтэһик суругар эппитин толорбута. 
Толяны хаһан да долгуппатаҕа, ирдээбэтэҕэ, оннооҕор төрөппүт оҕотун соҥооботоҕо. 
Ити аата, үөрэммит, соругун сиппит, эбиитин дириэктэр буолбут. 
Олоҕун сатаан оҥостубут. 
Эйигинэ да суох кыыс хотун хаан буола түспүт. 
Кини курдук үтүө майгылаах, ыраас санаалаах кыыс, бука, эр дьоннор харахтарыгар хартыына кэриэтэ син биир көстүбүт, таба быраҕыллыбыт  буолуохтаах. 
Хайа дьоллоох киһи анала буолбутай... 
Тыый, аны күнүүлээн, устунан ордугурҕаан бардым дуу...

Анатолий Пантелеймонович кириэһилэтиттэн туран кэллэ. Ґрүүмкэтин ыскаапка илдьэн чөкө уурда. 
Хаалтыһын көннөрүннэ, остуолугар төннөн кэллэ уонна олорбокко эрэ наадалаах хонуопканы баттаат:

- Линочка, селекторы бэлэмнээҥ, сүбэлэһиэхпит. Аны 5 мүнүүтэнэн саҕалыахпыт,--диэтэ.

                     ж        ж        ж

Чалбах бөҕө тахсан, ситэ уулла илик хаары кытта куоталаһар курдук, онно-манна дьон сырыытын хаайбыт аҕай. 
Кыһыҥҥы суолунан аны сатаан сылдьыллыа суох. 
Тумнар аакка сылдьан сырыы бытаарар кэмэ кэлбит. 
Маарыын барбыт сиргинэн сотору иккистээн кэлэргэр хайы-үйэ күөл саҕа чалбах чаалыйа көрсөр. 
Оччоҕуна, ханан кыах баарынан эргийэн, урут хаһан да иэҕэйбэтэх эҥээргинэн, сэдэх да буоллар олордуу оту-маһы быыһынан бараргар тиийэҕин.

"Хобулуктаах саппыкынан туһа суох буолсу, бу халтарааҥҥа, чалбаҕы кытта эккирэтиһиигэ сатала суох таҥас кэтиллибит",--диэн үгүс дьахтар сэрэхэдийэр, кэмсинэр кэмэ кэлбит ээ.

Арай биир эдэр дьахтар бэрт холкутук икки уол аргыстаах утары иһэр. 
Кыра соҕус ууга кыһаммат кини баар. 
Уолаттара икки илиититтэн ылан, өйүү тутан таах көтүтэн ааһаллар уонна күлсэн бычыгыраһан, ийэлэрин кыбыммытынан, сүүрэ тураллар. 
"Барахсан, дьоллоох да дьахтар, бэйэтин саҕа уолаттардаах",--диэн туораттан киһи эрэ ымсыыра көрөр.

Бу аата Анна Алтановнаны оҕолоро үлэтиттэн ылан иһэллэр. 
Маарыын күнүскү аһылыкка эрчиллии бүтүүтэ киниэхэ тиийиэх буолан болдьоспуттара. 
Ийэ барахсан туох диэн утарыай? 
Куоракка олорор ааттаахтар да, эчикийэ, бииргэ дьаарбайбатахтара да ырааппыт. 
Күннэтэ үлэ-үөрэх сырсыытыгар сыл-хонук ааһан иһэр. 
Кыраларыгар түбүк барахсан таах хаамсарга бириэмэни ордорбот курдуга. 
Аны уолаттар, сотору-сотору хомуур эрчиллиигэ ыраах куораттарынан сырыылаах буолан, дьиэҕэ да көстөллөрө ахсааннаах.

Онон, Анна Алтановна бу киэһээ эрэстэрээҥҥэ остуол сакаастаан баран иһэр. 
Улааппыт дьону кытта биир киэһэ онно чэйдээтэххэ да тугуй? 
Намыын муусука доҕуһуоллаах мороженай сиэхтэрэ буоллаҕа, ким омнуолуой? 
Уолаттар букатын да ити туһунан сэрэйбэттэр. 
Ийэлэрин илиитин сэрэнэн тутан сиэтэн иһэллэр. 
Уулусса кытыытыгар кэлээт, туораары эриэнчикэй "зебра" аттыгар туруннулар. 
Ааһар массыыналары кытта субу умайыахтаах "күөх уоту" күүтэн турардыы оҥостубуттарын, Аанчык эргилиннэри тарта уонна:

- Чыычаахтарыам, мин эһигини бу киэһэ "Туналы" эрэстэрээҥҥэ ыҥырабын, хайдаҕый?—диэн мичээрдээтэ.

- "Туналыга"?! Ийээ, хайдах буоллуҥ?—Алик онто да суох арылхай харахтара өссө кэҥээтилэр.

- Маама, уоскуй, онно барбаппыт! "Туналы" баайдар чэйдиир сирдэрэ. 
Онно биир чааскы кофеҥ сыаната, кырата, эн икки күн өлөрөр хамнаскар тэҥнээх,--барыны суоттуу үөрүйэх Толик хаастарын түрдэһиннэрдэ.

Аанчык истиҥник күллэ:

- Чыычаахтар, чооруостар! 
Бүгүн биһиги бэйэбитигэр бэйэбит бырааһынньык тэринэбит. 
Ким да мөккүспэт, миигин батыһыҥ!—диэбитинэн, оонньоотоҕуна буоларыныы, кыараҕас-кыараҕастык хардыылаталаан, киэмсийэ туттан, уолаттарын иннилэригэр түстэ, икки илиитин кэннигэр уунан ыҥырардыы тарбахтарын эймэҥнэттэ.

Эрэстэрээҥҥэ киирэр ааҥҥа сиэдэрэйдик таҥныбыт швейцар турар. 
Мааны бэйэлээх эдэр дьахтар өссө эдэр дьоннорго  арыаллатан иһэрин көрөн, бэрт улгумнук ааннарын арыйан биэрдэ, түргэн-түргэнник туттуммахтаан тас таҥаһы устар сиргэ атаарда. 
Итиэннэ өҥөлөһөн бүппүтүн биллэрэн, тоҥхох гынаат, төттөрү киирэр ааныгар дьөгдьөрүйдэ. 
Аанчыктааҕы аны администратор көрүстэ. 
Имик-самык тардына соҕус уоттаах-күөстээх, иһиллэр-иһиллибэт намыын муусука сыыйыллар  саалатын уҥуордаан, нөҥүө түннүк аттыгар турар эрдэттэн үлэхтээх остуолларыгар сирдээтэ. 

Сылдьааччы киһи субу кэмҥэ кытта балачча элбэҕэ уолаттары соһутта. 
Хайы-үйэ тардыллан бэлэм аһылыктаах остуол мааны ыскаатара, муус маҥан салфеткалара, күлүмүрдэс биилкэлэрэ-ньуоскалара, сиэдэрэй-дэлэгэй фрукталаах вазата, ол аттыгар сибэкки дьөрбөтө хайдах эрэ атын дьиэҕэ, туһунан эйгэҕэ  сиэтэн киллэрдэ. 

Аанчык уолаттарын сэмээр кэтиир, сонургуу көрүтэлиир. 
Оҕо саастарыттан тахсыбаталлар да, улаата сатаан, эр киһилии туттан муҥнаналлар. 
Түннүгүнэн суһуктуйбут халлааны, оол көстөр Күөх хонуу киэҥ далайын одуулаан олорбут Толик тыл кыбытар:

- Дьокуускайга да кэрэ көстүүлээх сирдэр бааллар ээ. 
Манна биһиэхэ кэлбит омуктар төһө эрэ сэҥээрэн эрэллэр.

- Сотору Саха сирин киһи билбэт буолуо. 
Сайдыы омуннаахтык иннин диэки сыҕарыйар, оҕолор. 
Эһиги акробатикаҕыт оннооҕор аҕыйах сыллаахха диэри секцията да суоҕа. 
Оттон билигин бу, хайы-үйэ маастардаргыт. 
Бэйэҕит да кыра оҕолору үөрэтэр кыахтанан эрэҕит. 
Ол эрээри сайдыы биир сиргэ турарын сөбүлээбэт, ситтэрбэт, иннин диэки элээрэн иһэр,--Аанчык уолаттарын кэпсэтиигэ киллэрэр.

- Оччотугар үлэ, үлэ уонна сыччах үлэ эрэ ирдэнэр,--диэн анарааҥҥылара иккиэн эбэн биэрэллэр, күлэллэр.

 --Хаһан эрэ, үлэһит, идэлээх дьон буоллаххытына, бэйэҕит хамнастаннаххытына, кыахтаннаххытына, биирдэ эмэ ийэҕитин эрэстэрээҥҥэ ыҥырар дьон буолуоххут, буолбаат?—Аанчык дьикти баҕайытык тэһэ тутан эппитин кулгааҕа эрэ истэн хаалла...

                   ж             ж            ж
Анатолий Пантелеймонович офиска аҕыс чаас быдан иннинэ кэлэр идэлээх. 
Тугу гыныай, халлаан сырдаата да уһуктан хаалар. 

Эрдэ тураат, чэйин өрүнэн иһэн баран, оргууй аҕай сатыы хааман үлэтигэр кэлэр. 
Ону солбуйааччыта биирдэ сэмэлээн турардаах. 
Кини этэринэн, улахан тэрилтэ салайааччыта итинник сатыылыыра сатаммат, сиэр ирдэбилинэн булгуччу массыынатын ыҥыртарыахтаах үһү. 
Киэһэ син биир хойукка диэри сырыы элбэҕин иһин, кини суоппарын, була сатыы-сатыы, ордук-хос көлүйэри сөбүлээбэт. 
Оҕолоох-уруулаах, эдэр ыал аҕата, сытыы-сыыдам бөҕө уол барыга иннинэн, аараттан тугу баҕарар иилэ хабан ылан үлэлии сатыыр. 
Кэтэхтэн да үөрэнэр, кыраларын саадка да таһыталыыр. 
Ардыгар ол дьоно тумуулааннар балыыһаҕа төттөрү-таары ыстаннарар. 
Ону, бокуойуттан көрөн, Анатолий Пантелеймонович көҥүллүүр, көрдөстөҕүнэ үүт-хайаҕас булан көмөлөһө сатыыр.

Оттон кинини бэйэтин ойоҕостон көрө сылдьан бүөбэйдээччи дьахтар манна да дэлэйдэ. 
Чэй кутан киллэрэр сэкиритээр кыыһы Жаннаны  нөҥүөлээн хампыатынан хатаҕалааччы, эриэхэлээх кэлэн эриллээччи, биир Аллочка диэн барахсан баар. 
Туох да куһаҕаны оҥорбот эрээри, муҥутуур эрдэ уонна киэһэ хойут кинини манаан, алҕаска түбэспит аатыран,  аара көрүдүөргэ, кирилиэскэ эбэтэр лифт аттыгар булгуччу баар буола түһэр. 
Ону-маны, буолуо-хаалыа суоҕу ыйытар, күүһүнэн кэпсии сатыыр. "Бар, мэһэйдээмэ",--диэ дуо. Хата, инньэ гыннаҕына, дьэ, сиэргэ баппат быһыыны оҥордоҕо ол. 
Онон, билиҥҥитэ, кимэн киирии иннэ-кэннэ суоҕун быһыытынан, Анатолий Пантелеймонович билбэтэҕэ-көрбөтөҕө, таайбатаҕа-истибэтэҕэ аатырар.

Анатолий Пантелеймонович бу улахан тэрилтэҕэ саҥа салайааччы. 
Хоту аатыран олордоҕуна, тэрилтэ "төбөтүгэр" манна, Дьокуускайга көһөрөн ылбыттара хас да ый буолла. 
Бастаан сөбүлэммэтэҕэ, ону сыл аҥаара ааспытын кэнниттэн күүстэринэн бирикээс таһааран, "төбөҕө" кини эрэ кэлэрэ булгуччулааҕын этэн туран, кинини, аҥаардас киһини түргэнник иннин ылбыттара. 
Чирэстэһэ барбатаҕа, биирдэ баран эттэххэ, киниэхэ ханна да үлэлиирэ синэ биир. 
Ґлэтин ис хоһоонун билэр, арай эргийэр иэрчэҕэ эрэ улаатар, алтыһар эйгэтэ хас да бүк кэҥиир... 
Ол диэн, үлэ баар буоллаҕына, дьыала кыаллара дьэҥкэ.

- Анатолий Пантелеймонович, эйиэхэ Демишин диэн оҕо спортивнай оскуолатыттан тренер кэллэ,--сэкиритээр Жанна  остуолга турар аппараат нөҥүө дакылааттаата.

- Киир эрэ, манна,--кини кыыһы ыҥырда.—Жанна, спонсордар көмөлөрүн учуоттуур паапка диэн баара дуу? 
Миэхэ булан киллэрбэккин ээ.

Альберт Викторович аан хоско кэтэһэн олорорун Жанна эйэҕэстик киир диэн көҥүллээтэ, аһаҕас хаалларбыт аанын диэки ыҥыран илиитин нэлэс гыннарда. 

Дьиҥэр, кэлиэ да суох киһи, бэҕэһээ министерство планеркатыгар модьуйар кэриэтэ эппиттэрэ, улахан тэрилтэлэртэн үптэ көрдөһүҥ, кинилэр бырабыыталыстыба былаанын быһыытынан көмөлөһө сатыахтаахтар диэн. 
"Билбэтим, баччааҥҥа диэри холкутук харчыны ыһыктыбыт тэрилтэни көрө иликпин. 
Төһөлөөх бириэмэ баран, күнү-дьылы ыытан, куораты биир гына кэрийэн баран, туга да суох хааларга үөрэммит баҕайым ини",--диэн иһигэр сөбүлээбэтэр да, хайыай, икки хос ааны нөҥүөлээн иһирдьэ диэки түһүнэн кэбистэ.

- Тыый, акробатика көрүҥэ биһиэхэ баар эбит дуу? 
Кыбыстыам иһин, билбэт эбиппин,—Анатолий Пантелеймонович тренер аҕалбыт альбомнарын, ситиһии сиэккэтин көрө олорон олус соһуйбутун биллэрдэ.

Альберт Викторович утары кириэһилэҕэ тиэрэ түһэн, кутуллубут кофены сыпсырыйа-сыпсырыйа, саҥата суох киһитин чуҥнуу сатыы олордо. "Хантан билээхтиэй, биир эрэ тэрилтэ  кыһалҕатын бөрүү сатаан кэбиниэккэ хам хатанан олорор барахсан",--диэн кыйаханыах санаатын тосту уларыта сатаан холкутуйаары үөһэ тыынна. 
Эдэр саха салайааччыта эбит. 
Ґрдүк уҥуохтаах, көстөр дьүһүннүүн астык, киппэ. 
Ордук уҥуоҕа-иҥиэҕэ имигэс быһыылаах. 
Биир отучча сыл анараа өттүгэр эбитэ буоллар, кини тута секциятыгар ылыах уола-хаан эбит. 
Альбому олус кичэйэн, иҥэн-тоҥон көрөрүн сөбүлээтэ эрээри, кэм да  кэтэмэҕэйдээтэ: "Итинник көрүөхтээх, сөҕүөхтээх, саҥа аллайыахтаах, онтон, хомойуох иһин, көмөлөһүө эбиппин да кыах суох, оннук-маннык диэхтээх",--диэн уруккуттан билэр көстүүтүттэн соһуйумаары  күүтэ олордо.

- Бу аата хас сылтан бэттэх маннык көрдөрүүлээххитий?—диэн салайааччы ыйыппытыгар, бэйэтин санаатыттан өссө да тэйэ илик буолан соһуйан, кофетыгар чачайа сыста. 

- Ити дуо, ити... уопсайа үлэлээбиппит сэттэ сыл буолла, оттон көрдөрүүбүт саҕаламмыта быйыл биэс сылын туолар,--диэн күө-дьаа хардарда.

- Элбэх оҕо дьарыктанар эбит буолбат дуо. 
Аҕыйах сылга сэттэ маастардаах уонна маастарга кандидаттаах диэн улахан ситиһии. 
Ханна бараары гынаҕытый? 
Төһө сууманы көрдүүгүтүй?—Анатолий Пантелеймонович, альбому туора уураат, дьиҥ кэпсэтиигэ киирдэ, уруучукатын үөрүйэхтик хаба тардан ылан кумааҕыга суруйан барда.

Альберт Викторович атаҕа сири билбэт буола үөрэн, тэрилтэ бокуойа суох эргийэ турар таас ааныгар кыбылла сыһа-сыһа, таһырдьа таҕыста. 
Бүгүн чахчы кини күнэ үүммүт. 
Оруобуна уон биир киһиэхэ норуоттар икки ардыларынааҕы күрэхтэһиигэ, буолаары буолан Монакоҕа барарга, кэлэр-барар айан ороскуотун кытта аһылык-хонук төлөбүрүн бүүс-бүтүннүү уурдаран ылла! 
Јссө баара, "Хамаандаҕар барыта оҕолор дии. Итиччэ тиийбиччэ кыратык дьаарбайдыннар",--диэн сиэп харчытыгар тиийэ үбүлээтэ эбээт!
 Альберт Викторович соһуйан: "Маннык мындыр салайааччылаах тэрилтэ чахчы ырыынак эйгэтигэр тимириэ суох",--эрэ диэтэ уонна Анатолий Пантелеймонович баппаҕайын өргө диэри ибигирэттэ ээ. "Кытаатыҥ, ситиһиилээхтик сылдьаарыҥ" диэбитэ алгыс курдук буолбаат?!

- Ур-раа!!! Ур-раа!!!—соһуччу үөрүүттэн хайдах да буолуохтарын билбэтэх оҕолор, куустуһа-куустуһа өрүтэ ыстаҥаласпыттара.

Сорохтор, тугу сатыылларынан буоллаҕа, салгыҥҥа кулахачыһан бокуойа суох сальтолаан, кульбиттаан  кылбаҥнаппыттара, ким эрэ кытаанах көбүөргэ төтөлө суох үҥкүрүйбэхтээбитэ. 
Маннык улахан суолталаах ыраах айан уонна сөҕүмэр үөрүү Альберт Викторович өссө биир ситиһиитэ этэ...
 

 Ити кэнниттэн ситэри ый буолбатаҕа, акробат уолаттар кыайыы көтөллөнөн дойдуларыгар төннүбүттэрэ. 
Ыраах сиргэ тэринэн тиийбиттэрэ да баара, кэннилэригэр эрэнэ хаалбыт дьоннорун итэҕэллэрин түһэн биэрбэтэхтэриттэн киэн тутта, тутум үрдээн кэлбиттэрэ. 
Диплом бөҕөтүн хото ылан, тото хайҕанан, астына биһирэнэн, аан дойду ааттаахтарыныын бииргэ күрэстэһэр дьолго тиксэн, эбиитин миэстэлэһэн, ааттарын билбэтэхтэрэ.

Альберт Викторович Демишин аатын истибит эрэ мичээрдии түһэрэ. Саха оҕолорун ыраах түһүлгэҕэ тиэрпит, талаанын чочуйбут бастыҥ тренер аатын билбэт киһи суоҕун кэриэтэ буолбута. 
Москвич үөлээннээхтэрэ аны тыллара тахсан  киниттэн үөрэнээччилэрин көрдөөбөт буолбуттара. 
Баччааҥҥа диэри түптээн "маастардарын кынаттаан көтүппэтэх" Альбертара, ханна эрэ ыраах Саха сиригэр тиийээт, спорт эйгэтигэр аатырбыта, соҕотохто сулус буолан сандаарбыта. 
Билигин иитэр сахатын уолаттара, кинилэр, киин сир "курутуой" тренердэрин да көмөлөрө суох, дойду сүүмэрдэммит хамаандатын ситиһиилэрин куоһарар аартыкка киирбиттэрэ. 
Илин-кэлин түсүһэргэ кутталлаах утарсааччылары таһааран эрэрин уопуттаах үөлээннээхтэрэ билинэргэ тиийбиттэрэ.

- Тугу, доҕоор, түгэххэ, ханна эрэ ыраах тымныыга бүгэ сытан туох аанньалааҕы ситиһээри,--дииллэрэ тохтообута.

Аны тура-туралар, үтүктүспүт курдук "бриллианнаах тренер" диир буолбуттара. 
Ол кинини байбыта буолуо диэн уорбаҕа  ымсыыран буолбакка, бу кэмҥэ аан дойдуга сураҕырбыт, сыаналаммыт саха бриллианнарыгар тэҥнээн, сүдү ситиһиини  холуур, ымсыырар быһыылара. 
Киирэ-тахса, кистии-саба биирдиилээн кэлэн Викторовичтан сэмээр ыйыталлар: 

- Туох айылааҕы сиэтэҥҥин, уолаттарыҥ кытаанахтарый? 
Тоҕо биһиэннэрэ бүдүрүйэллэрий, эйиэннэрэ уллуҥахтарыгар силимнээх курдуктарый? 
Дуу, ити оҕолор омуктарын уратыта оччо дуу?—дэһэллэр.

Наада буоллаҕына тиэхэни да сатыыр Викторович дьоһумсуйбута буолар:

- Доҕоор, биһиэхэ хаар элбэх, наһаа элбэх уонна тымныы... 
Ол иһин атах сыгынньах хаарга эрчиллэр буолан тулуурдаахтар, тириппэттэр. 
Хаар уулуннаҕына силим буолар. 
Тымныыта бэрт буолан иҥиирдэрэ иһирдьэ кистэнэн үүнэр, ол иһин туппуттара-турбуттара силим курдук хам сыста сылдьар.  
Киин россияннар былчыҥнара быччайан таһырдьа дии, дьалкыҥнас буолан бүдүрүйэллэ-эр,--диэн иһэн, итэҕэйэ сыспыт дьонун сирэйин-хараҕын сыныйан, дьэ өйдөөн көрөн, иэрийэ-иэрийэ күлэр. 

Онтон туох да буолбатаҕын курдук салгыыр:

- Оонньуута суох, оруннаах ээ. 
Аһылыкпыт эмиэ астык: тоҥ балык, тоҥ эт, тоҥ быар, тоҥ отон, тоҥ үүт, тоҥ сүөгэй, тоҥ арыы...

- Айыбыын, барыта даҕаны, тоҥон түһэҥҥин, сылаастан арахпыккын буолбаат, чэ-чэ, бүт... 
Сүгүн эппэт буоллаххына, кистэлэҥ оҥосторгун судургутук кэпсээбэппин диэ да бүт ээ,--дьоно өһүргэнэ быһыытыйаллар, Викторович онтон охтуор диэри күлэр.

- Эх, акаарычааннар, дьыала омугар да, дойдутугар да  буолбата-ах, үлэлиэххэ наада эбэ-эт, интэриэһи тартахха туох барыта сатана-ар. 
Баҕарыахха эрэ наа-да-а...--диэн, иһиттиннэр да истибэтиннэр, бэйэтэ бэйэтигэр ыллыыр курдук унаарыталыыр кини...
 
Альберт Викторович, Дьокуускайга кэлээт, Анатолий Пантелеймоновичка тиийбитэ. 
Сонун сиртэн кэһиитин, туһалаах сырыытын өйөппүтүгэр махталын туоһутун, маҥан сулуон сувенирын туттарбыта уонна, сураҕа, Монако принцессата илэ бэйэтинэн ити сүдү кыылга сүгүрүйэрин иһин ол судаарыстыбаҕа сулуону оҥорор индустрия күүскэ сайдыбытын сэһэргээбитэ.

- Аныгы сырыыга, булгуччу бриллианнаах сулуону оҥорторон, анал бэлэхтээх тиийдэхпитинэ аудиенцияҕа кытары тиксэбит ээ,--диэн оонньуу таарыйа күлбүтэ кини.

Альберт Викторовиһы биирэ эмиэ үөрдүбүтэ. 
Кыайыылаах кэлбит оҕолорго анаан үлэ үмүрүйүүтэ, нэдиэлэ бүтүүтүгэр презентация оҥорор баҕалааҕын иһитиннэрбитэ.

Син балачча киэҥ ыырдаах, ыраах айаҥҥа хото сылдьыбыт спортсменнар барыга үөрүйэх буолааччылар. 
Акробаттар да бэйэлэрин холлоругар Сибиири иһинэн-таһынан син сылдьа сатаатылар. 
Ол эрээри дьиэлэригэр-дойдуларыгар маннык сиэдэрэй приемҥа өссө тиксэ иликтэрэ. 

Болдьохтоох киэһэ дьон бөҕө аарыма уораҕайы, кип-киэҥ тыйаатыр саалатын толору мустубуттара. 
Салайааччылар, ыҥырыылаахтар кэлэн, хаһан да харахтаабатах оҕолорун—бүгүҥҥү кыайыылаахтары эҕэрдэлээн ааһаллар, хайҕабыл тылларын этэллэр. 
Кинилэри кытта Альберт Викторович оргууй тэҥҥэ кэккэлэһэ хаамсар уонна оҕолорун сыыйа билиһиннэрэр. 

Маннык түгэн хаһан эмэ кини аатыгар тиксиэ диэн, туох кистэлэй, төбөтүгэр да оҕустарбат этэ. 
Хата, онтуката баара, Саха сирэ кини туһугар сылам күннээх Узбекистааннааҕар орто. 
Бастаан аатыра сылдьан, өссө Союз ыһылла илигинэ, кини Ташкеҥҥа тиийэн тренердээн турардаах. Кырата-аҕыйаҕа суох оруобуна үс сыл онно үлэлээбитэ. 
Бастаан утаа, чахчы киһи үөрэр, эрэнэ күүтүөх оҕолоро бааллара да, хайдах эрэ аргым-таргым сайҕанан, омуннара ааһыыта уһаан-синньээн, чаҕылыспыт харахтара улам умуллан барбыта. 
Бүттэҕэ ол. Акробатиканан аны ким да "ыалдьыбат" буола охсон хаалбыта. 
Оччолорго эдэр, ахсым Альберт  күнү-дьылы ыытан уһуннук күүтэ, кыратык да тулуйа барбатаҕа. 
Биир күн барытын туора соппута, сайабылыанньа суруйан остуолга быраҕаат, тахсан барбыта, дойдулаабыта. 
Сыл-хонук бараныыта, сороҕор онтун кэмсинэ санааччы. 
Оттон бу билигин, эмиэ ол кэми саныыр уонна саамай сөпкө барбыппын диэн аан бастаан итэҕэйдэ. 
Туох эмэ тыыппалааҕы оҥорорго син биир сиэртибэ наадата булгу. 
Альберт бэйэтинэн табыллары-табыллыбаты билбэтэҕэ, эрэйдэммэтэҕэ, үгүс киһиттэн сэтэрэммэтэҕэ, ааттаах икки, барбах икки үөлээннээхтэриттэн сэмэлэммэтэҕэ буоллар, бу күҥҥэ тиийиэ эбитэ эрэ, суох эрэ. 
Ким да билбэт. 
Ол иһин билигин саныыр: "Всё, что ни делается, к лучшему".
Сололоохтор сэҥээрэллэрин истиэххэ дьиктитэ, үчүгэйэ. 
Акробатика диэн "абааһы" бу эҥэргэ саҥа көрүҥүн ааһан, киһи барыта санаммат уустуктардаах. 
Ол да үрдүнэн, кинини өйөөбүттэрэ, оҕолор чочуллалларыгар кыһаммыттара наһаа махталлаах дьыала. 
Туох да диэ, салалтаттан спорт эмиэ тутулуктаах. 
Сатабыллаахтык суоттаннаххына ити баар, оннооҕор үөйбэтэх-ахтыбатах спортарыгар саха уолаттара таҕыстахтара кэбэҕэһин. 
Кини уолаттара, кини оҕолоро, кини киэн туттуулара...

Јрөгөй муусуката ньиргийэн олорор. 
Телевидение, араадьыйа суруналыыстара эккирэтэ сылдьан өрүсүһэ-өрүсүһэ арааһы барытын ыйыталаһаллар, кэпсэтиннэрэллэр. 
Харса-хабыра суох, ардыгар баламат соҕус да ыйытыылартан оҕо сытыы өйө эрэ быыһыыр ини, акробат уолаттар чоп курдук хардарсан иһэллэр.

Бу киэһэ кыра көрдөрүүлээх нүөмэри биэриэххит диэн эрдэттэн сэрэппиттэрэ. 
Ґөрүүнэн буоллаҕа, тыйаатырга ыстаммыт суох буолан баран, кыраны холонноххо да туох баарый? 
Кылаабынайа, оҕолор үөрүүнэн ылыммыттара. 
Онон, ырыаһыттар-үҥкүүһүттэр быыстарыгар хамаанда уон уола биир тэҥинэн тахсан кылгастык ыстанан, ойон көрдөрүөхтээхтэр. 
Оттон Толиктаах Алик иккиэн пааранан нүөмэрдэрин толоруохтаахтар.

Саала уота сыыйа умуллаатын кытта, ортоку эрээккэ олорор Анатолий Пантелеймонович төлөпүөнэ өрө тырылыы түстэ. 
Аттыгар олорооччулары мэһэйдээмээри, тахсар ааҥҥа чугаһаан иһэн көрбүтэ, сэкиритээрэ Жанна эрийэр эбит.

- Анатолий Пантелеймонович, хойутаабыт факс кэллэ. 
Икки бастаабыт акробат оҕоҕо сүрүн бириистэри биһигини биэрэҕит диэбиттэр эбит. 
Презентация саҕаланна буолбат дуо, хайыыбытый? 
Эйигиттэн ирдиэхтэрэ дии?—кыыс лаппа ыксаабыт.

- Бэйи эрэ... ол аата моһуок буолбут дии. 
Жанна, маннык гыныахха, сип-сибилигин икки компьютерга гарантийнай сурукта оҥор уонна ыыт. 
Күн сарсын ылан биэриэхпит,--диэн быһаара оҕуста.

Саалатыгар саҥардыы киирээри гынан истэҕинэ Жанната эмиэ эрийдэ:

- Ол бастаабыт оҕолорбут убайдыы бырааттыы эбиттэр. Оччоҕо?

- Оччоҕо... оччоҕо биир компьютерга уонна... ыл, дьиэтээҕи кинотеатрга докумуоннаа,--диэбитигэр анарааҥҥыта хап-сабар туруупкатын талыгыр гыннарда.

Сотору суоппара кумааҕытын аҕалан биэрдэ. 
Жанна маладьыас кыыс, чуолкайа, түргэнэ. 
Тугу да энчирэппэккэ барытын сөрү сөпкө оҥортообут. 
Табыгаһа суох балаһыанньа тахсыахтааҕын туоратан, "һуу" гыммыт салайааччы налыйан, ортолуу охсубут кэнсиэри дьэ көрөрдүү оҥоһунна.

- Саха сирин аан дойду аартыгар ааттаппыт спорт маастардара, бастакы хараҥаччыларбыт, чемпион-акробаттар, убай-быраат Анатолий уонна Альфред Соргоевтар!—биллэрээччи, чахчы киһи сүрэҕин өрүкүтэр куолаһынан дуораһытан,  өрөгөйдөөх тыллары этээтин кытта саала иһэ ытыс тыаһынан өрө ньиргийэ түстэ.

Икки тэбис-тэҥ курбуу курдук үрдүк уҥуохтаах уол тахсан саала ортотугар турунан кэбистилэр. 
Оҕолуу, өссө да эт тута илик, уһуктаах дьарамай санныларыттан сылыктаатахха, ордук үҥкүүгэ барсыах айылаахтар. 
"Ити бэйэлэрэ күүстээх буолуохтара дуу",--диэххэ дылы. 
Ханан да ордук-хос быччыҥ күүрбүтэ, акробат диэн аата да этэринии, эт-лысха илии-атах, сыбаммыт курдук иҥиир-быччыҥ чугаһынан сыстыбатах. 
Муусука тыаһа дьиэрэйээтин, дьиэрэҥкэй тэбиитэ диэн баара дуо, кытаанах ойуоккалаһыы саҕаланна. 
Уолаттар мээчик курдук тэйиэккэлэстэр, чэпчэкилэр, хайа-хайаларын үрдүгэр эрэйэ суох өрө көтөн тахсар икки, илии-атах быыһынан ханан эрэ тутуһа охсон, үөһэ күөрэйтэлиир икки. 
Ону кытта ойоҕостон тренердэрэ үөрэнээччилэрэ туох хамсаныыны, тутуһууну, ыстаҥаны толорбуттарын сиһилии кэпсээн, көрөөччүлэри "сырдата" турда. 
Уолаттар тэтимнэрэ түргэнин болҕойуҥ диэн бэлиэтээтин кытта, тииҥ курдук өрө хатаастан, үрүт үрдүлэригэр ытта-ытта, араастаан эриллэ-эриллэ таҥнары ыстаҥхаластылар. 
Аллараа турааччы уол үөһээ ууммут илиитигэр эмиэ илиитинэн эрэ анньынан таҥнары хойуостан  турааччы, уустук баҕайытык кулахачыс гынаат, аны атаҕынан тура биэрэр. 
Јй ылар бокуой биэрбэккэ, аны өрө-таҥнары ыстаҥалыыр. 
Устунан иккиһэ аны кини үрдүгэр тахсар уонна эмиэ эгэлгэлээхтик ыстанан барар. 
Тренер итини сэдэх көстүү диир. 
Итинник пааралар суохтарын кэриэтэ үһү. 
Ґксүгэр аллараа турааччы ордук киппэ, бөҕө буоллаҕына, үөһээҥҥитэ имигэс, чараас үһү. 
Оттон бу уолаттар тэҥ күүстээхтэр уонна иирэ талахтыы дэгиттэр имигэстэр.

- Јссө төгүл өйдөөҥ кэбиһиҥ саҥа ааттары, акробат чемпионнары: убай-быраат Анатолий уонна Альфред Соргоевтар!!!

"Браво" хаһыы саалаҕа оргуйда. 
Уолаттар хаста да тахсан бокулуоннаатылар, хаһыс эрэ сырыыларыгар ааһан иһэн, чэпчэки бэйэлээхтик, маарыын уустук диэн быһаарбыт, сальтоларын  субуруччу оҥордулар. 
Спорка сыһыаннаахтар да, сыһыана да суохтар акробат дьикти ойуутун-хамсаныытын сөҕөн бу киэһэ оҕолору барыларын ахсааннарынан айхаллаатылар.

Бу өрөгөйдөөх уопсай үөрүүгэ, муҥура биллибэт киэн туттууга көрөөччүлэри кытта тэҥҥэ кыттыһан, ытыстарын харыстаабакка итийиэхтэригэр диэри таһыммыт Анатолий Пантелеймонович эрэ-эмискэ иһиттэн көлөһүнэ алынна, төтөл биэрбэккэ сүүһүгэр бычыгыраан тахсан сарт түстэ. 
"Бай-бай, арба да кимнээх диэтилэр... ити уолаттары?! 
Анатолий... Альфред... Соргоевтар?! 
Ама дуу? Аанчык... Аанчык уолаттара буолуо дуо? 
Оо, дьылҕа, чахчытын да, Анатолий буоллаҕына... 
Хайдах-хайдаҕый?"
Ити икки ардыгар спонсордар ааттарыттан диэн эҕэрдэлэтээри кинини ааттаан ыҥырдылар. 
Били маарыын Жанна ыыппыт кумааҕыларын харбаабытынан, санаатыгар буккуллан олорон хаала сыһан, чуут өйдөнөн, сценаҕа тура ыстанна. 
Этиэхтээҕин этэн баран бэлэҕин туттараары кумааҕытын арыйбыта, бэчээт үрдүнэн арылыччы суруллубут: "Соргоев Анатолий Алтанович, Соргоев Альфред Алтанович". Јлүү түбэлтэлээх кэлэҕэйдии сыһан баран, хата син өрүһүнэн, акробаттары биир-биир ыҥыран бэлэҕин туттартаата. 
Бастакынан кэлбит Анатолий, харахтара чоҕулуһан, үөрбүт-көппүт мөссүөнүгэр хайдах эрэ Аанчык сэмэй сэгэйбит мичээрэ баарга дылы. 
Иккис уол убайыттан атын эрээри, киһи "һык" гынар эмиэ туох эрэ уопсайдаахха дылы. 

"Ийэлэрэ биирин иннигэр өссө аҕалаах оҕолор буоллахтара. 
Кыра уол, бука, аҕатыныы ини. 
Хаан диэн дьикти да эбит. 
Чуолкай, туох да мөккүөрэ суох сэрэйбит сэрэх,  Аанчык уолаттара эбит. 
Оччотугар ити Анатолий—миэнэ. 
Ол аата Аанчык барахсан кинини үйэтитээри оҕотугар аҕатын (ол аата кини) аатын биэрбит эрээри... тоҕо иккиэн Алтановичтарый?"—араас санаа-оноо бары өттүттэн үүйэ-хаайа тутан, кини, онтон аралдьыйаары, буфекка тоҕуоруспут дьон диэки эргиллибитин өйдөөбөккө хаалла.   

Санаарҕаабыт курдук, араас эриллэҕэстэрдээх санаатын күлүгэ, аны билэр дьонун хараҕар  быраҕыллыа диэн эмиэ туспа куттал суоһаата. 
Холкуйа охсуохха наада. 
Онон, уопсай фуршекка тардыллыбыт остуолтан бакааллаах кыһыл арыгыны кытта эттээх бутерброду ылан, алтыһар тэрилтэлэрин салайааччыларын кытта түннүк эргин тэйэн, күө-дьаа кэпсэтиигэ кыттыспытынан барда.

- Оо, геройдарбыт бу иһэллэр дии, Анатолий уонна...—диэн аттынааҕы үөлээннээҕэ саҥа аллайбытыгар, бииргэ кэпсэтэ турбуттар бары эргиллэ биэрдилэр.

Кыра Соргоев ол киһиэхэ илиитин уунна:

- Альфред,--диэн этэн биэрдэ.

- Оттон бу биһиги ийэбит, Анна Алтановна,--Толик оҕолуу киэн тутта мичээрдээтэ.

- Олус бэрт билсиһии буолла,--диэн дьон бары хардарыта илии тутуһан, ааттарын ааттаһан, билсиһэн бардылар.

- ... Анатолий Пантелеймонович Астахов...—дьон ортотугар кини эрэ ойуччу саҥата суох туруон сүрүргээн, Толя эмиэ илиитин Аанчыкка биэрдэ.

Анарааҥҥыта соһуйбутун биллэрбэтэ эрээри, холус соҕустук ибир гыммыт нарын уоһун Толя син биир таба көрдө:

- Анна Алтановна Соргоева диэммин,--аат-харата, эмиэ дьон эрэ иһиттин диэн быһыылаах, кини хардарда уонна түргэн үлүгэрдик умса көрөн  хараҕын кистээтэ...

                      ж            ж            ж

Тыйаатыр кэнниттэн Анатолий Пантелеймонович таһырдьа эрдэ соҕус тахсан ааны манаабыта. 
Баччааҥҥа диэри кими да күүппэтэх, көрсүбэтэх-атаарсыбатах киһиэхэ дьикти соҕус кэтэһии этэ. 
Суоппарбын ыытан, бастаан сибэкки ылларарым дуу дии санаан баран, саараабыта. 
Аны... Аанчык сөбүлүө суоҕа. 
Булгуччу бу киэһэ Анна Алтановнаны көрсөн кэпсэтэрэ киниэхэ бэйэтигэр наада курдуга.

Јр буолбатаҕа, Анна икки уолунан арыаллатан бу тахсан кэлбитэ.
 "Кэргэнэ тоҕо кэлсибэтэх бэйэтэй",--диэн мунаарар санаа ханан эрэ охсуллубута да, сонно бэйэтэ хардара охсубута: "Дьыалабыай киһи, ыраах командировка, дэлэлээх үһүө". 

- Анна Алтановна, баһаалыста аҕыйах түгэҥҥэ миигин болҕойоргор көрдөһөбүн,--диэбитигэр, уолаттар хап-сабар ийэлэрин кытта сүбэлэһэн сибигинэһэ охсоот, элэс гыммыттара.

Икки сиппит киһи, дьахтардаах эр киһи тыйаатыр иннинээҕи болуоссакка туран хаалбыттара. 
Хайа-хайалара истэриттэн саҥалара тахсыбакка, туох да диэн ылбычча кэпсэтэ охсуохтарын билбэккэ, мух-мах барбыттара. 

Урут маннык буолбата. 
Холкутук, аһаҕастык, ыраастык, үөрэ-көтө чэпчэкитик сэлэһэллэрэ. 
Ол кэмтэн ыла сүүрбэччэ сыл түргэн бэйэлээхтик элэс гыммыт. 
Ити тухары биирдэ да көрсүбэтэх, оччолорго олус чугастыы Аанчыктаах Толик, билигин ардылара алыс аппыт Анналаах Анатолий, хайа хайалара арааһы саныы бу турдахтара.

Хайалара да кэпсэтиини саҕалыан бииртэн эрэ куттанар-сэрэнэр. 

Аанчык тугу эмэ эттэҕинэ, быһаараары оҥоһуннаҕына,  Толик аны: "Санатыма дуу, ааспыты... 
Барыта бүппүтэ..."—диэн кэбиһээрэй. 
Оччотугар тугу кэпсэтээри тохтоттоҕой... таабырын дии. 

Толик Аанчыктан саллар, уһун киэһэлэргэ, эрэйдээх түүннэргэ сүрэҕэр кистээбит, күүһүнэн саба баттаабыт иэйиитин быктардаҕына, арай: "Санатыма дуу, ааспыты... 
Барыта ааспыта, симэлийэн сүппүтэ..."—диэтин? 
Оччоҕо туох диэри кини маарыыттан манаан турбутай... эрэй дии.

Эргиллэ түһээт, икки аҥы барыахтарын туох эрэ биллибэт саарабыл тутар курдуга. 
Бэйэ-бэйэлэригэр тардыһалларын курдук, ситимнии сатыыр эмиэ туох эрэ баара. 
Арай, бу икки киһи курус сүрэхтэрин ириэрэ охсорго соҕотох төрүөт сирэйдэригэр суруллубут этэ: ыраас сүрэххэ, сылаас быарга, чэбдик тыҥаҕа ханан да өстүһүү өһүөнэ, буруйдааһын будула, кэлэйии кэтэмэҕэйэ күлүгүрэн да көстүбэтэ...

Төһө өр маннык чуумпутук туруохтара эбитэ буолла... 
Тохтоппут, тыл көтөхпүт, таалан туран уу чуумпуну таһаарбыт буруйдааҕын быһыытынан, хайа, уонна, хайа муҥун, эр киһи буоллаҕа эбээт, эр хаанын ылбыт Толик балаһыанньаттан тахсаары, акаары баҕайытык:

- Аанчык, Анатолий Соргоев мин уолум дуо?—диэн ыйытааччы буолла.

Онтукатыттан бэйэтэ моһуйда, сонно бэйэтигэр абаккаран, сымыһаҕын быһа ытырда, модун сүрэҕэ мөҕүл гынна. 
"Бүттэхпит, кэм буолаахтыам",--диэн саҥарбытын кытта кэмсиннэ.

- Толик, эн биһикки уолбут. 
Мэлдьи эйигин санатар. 
Ол иһин куруук эн мин аттыбар баар курдуккун...—умса туттубут сирэйин дьэ өрө көтөҕөн, Аанчык кинини кыл түгэнэ утары көрөн ылла.

Сып-сырдык, дьэп-дьэҥкир, ардах уутун санатар харах уута... суох, кыламан быыһынан кыырпах да саҕа таммах буолан, мүччү ыстанан тахсан тохтубата, иэдэһинэн сүүрбэтэ. 
Аанчык бу да сырыыга кыанна, биллэ сиигирбит үчүгэйкээн харахтарынан халлааны симириктии одуулаата. 
Толик соһуйбута арай бииртэн. 
Кини хайы-үйэ умнубут эбит, Аанчык ханнык да түгэҥҥэ соһуйан өрө көтөр, сөҕөн өрө көрөр омуна суох биир мээрэй майгылааҕа, онто билигин да баар...

- Оччоҕо... тоҕо Анатольевич диэбэтиҥ?

"Оо, мас акаарыа! 
Итини ыйытаары Аанчыгы бачча өр күүппүтүөҥ? Бэйи, бу туох абааһыта имнэннэй?!"

- Эйиэхэ мэһэйдээмээри, олоҕу уустугурдумаары...—олох холку харда хап-сабар иһилиннэ.

- Альфред эмиэ... Алтанович... тоҕо?

"Оо, сүрүн, доппуруостаан эрэбин дуу? Наадам атын да киси эбиппин..."

- Алигы Толябар доҕор гынаары детдомтан иитэ ылбытым,--Аанчык кыыһырыахтааҕар кыл түгэнэ өссө мичилийэн ылла ээ!

- Ээ...

Эмиэ саҥата суох турдулар. 
Јр турдулар. 
"Оо, сордоох, туохта эмэ саҥарыый, даа! Бачча тухары этиэххин баҕарбыккыттан туохта эмэ быктарыый?!"—Толик, биир сиргэ тэпсэҥэлии-тэпсэҥэлии, сиэбигэр уктубут илиилэрин иһирдьэ мускуйбахтаан, наар иһигэр бэйэтин кытта бэйэтэ эрэ кэпсэтэ турдаҕа үһү.
- Чэ, мин барыым... оҕолор күүтүөхтэрэ.
- Ыык...

Аанчык оргууй аҕай бара турда. 
Эчи, хаамара чэпчэкитин, таһаата чарааһын... 
Букатын туга да уларыйбатах, хаардаах-самыырдаах сыллар ааспатахтарын курдук... 
Толик оннуттан харыс да хамсаабакка, турбутун курдук туран хаалла. 
Аппайан. Алааран. Аҥаарыйан. "Аата, сүрүн! Бар, эккирэт! Атаар!"—арааһа,  ити болуоссакка турбутунан букатын да хаалыах киһини, киһилии кута быһыылаах, эмискэ  үчүгэй аҕайдык кэдэйэ биэриэр диэри кымньыылаата ээ! 

- Аанчык! Аанчык!--үөгүлээбитинэн, үстэ-түөртэ эрэ ойдо, ситэ баттаата, инниттэн күөйдэ.

- Аанчык, мин эмиэ соҕотохпун. 
Ахтабын эйигин. 
Олус суохтуубун.
 Таптыыбын ээ! Таҥнарыахсыты туох да диэ! Ол эрээри, бука баһаалыста, үүрүмэ! 
Оҕобун... оҕолоргун кытта билиһиннэр! 
Көҥүллээ, буруйбун саптыахпын кыахта биэр! Көрдөһөбүн!

Аанчык тохтоон, үс хаамыы икки ардыгар эппэҥнэс буолбут, кытара буспут, тыын быһаҕаһынан тыынар Толигы тонолуппакка көрөн турда уонна оргууй аҕай эр киһи иэдэһинэн халыйан иһэн тохтообут кэмчи сылаас таммаҕы чап-чараас, нап-нарын сөмүйэтинэн сотон ылла.

- Сөп, Толик, биһиэхэ кэлээр. 
Күүтүөхпүт,--диэтэ кини, нэһиилэ иһиллэрдик уонна бара турда...

Оо, Айыы Сээн! Бааргын эбит, буолбаат?! 
Аанчык кинини үүрбэтэ, утарбата, мөхпөтө, үөхпэтэ, сэмэлээбэтэ, саатырдыбата ээ! 
Јссө көрдөһүүтүн ылынна, тук курдук сөбүлэстэ, ол аата... кини киниэхэ өстүйбэт эбит буолбаат?! 
Толя битигирэс сүрэҕин уоскутар кыаҕа суох эмиэ туран хаалла. 
Хайа диэки бардаҕына дьиэтигэр тиийиэхтээҕин толкуйдаабат да туруктаах чочумча тыйаатыр иннигэр тэпсэҥэлээтэ, ааныгар билигин да уоттаах уоттаах киирэр холлороону  манаата. 

Аанчык, оо, Аанчык... ыраас да киһигин, судургу да быһаарыылааххын, кэмчи да тыллааххын... 
Ол эрээри ити Толя уруккуттан билэр эрээри өрдөөҕүтэ умнубут майгыта. 
Ол иһин соһуйар, симиттэр, саллар... 
Аанчык курдук кырдьыксыт, туох да ордук-хос кэтэмэҕэйэ, үөнэ-көйүүрэ суох ыраас кэрэ кыыһы, тоҕо да эрдэ сыаналаабатаҕай? 
Суох, булгу туох эрэ оччолорго буккуспут буолуохтаах... 
Кини Аанчыкка убаммыт сүрэҕэ үйэлээх дьиҥнээх тапталга кубулуйарыгар мэһэй баара эбитэ ини. 
Ол туорайга туһах курдук бэйэтинэн иҥнибит, мүччү көтөн сатаан туораабатах, тиһэҕэр дьылҕатын сарбыммыт тус кыһалҕалаах кини буолан бу турдаҕа...

Нөҥүө күн, үлэ чааһа саҥардыы саҕаланыыта, Анатолий Пантелеймонович оҥостон олорон "Күнчээҥҥэ" эрийдэ. 
Эрдийбиччэ, бэҕэһээҥҥи кэпсэтииттэн чэпчээбиччэ, Аанчыгы кытта бастаан итинник кэпсэтэргэ быһаарынна. 

Кырдьыга, бу сыллар усталарыгар хаста-хаста кинилиин көрсүһүөҕүн санаатыгар кытта кистээн, оҥорон көрөн, таайа сатаабытай? 
Бэлэм да буолуон сөбө курдуга. 
Онто баара--олоххо атын. 
Ордук уустук. 

Көһүппэтэх өттүттэн көрсүһүүгэ өмүттүбүтүттэн ыксаабыта даҕаны. 
Санаатыгар сыл-хонук быыһыгар, хараҥа чуумпуларга, соҕотох сыттыгар  кирийэн сытан кистээн иитиэхтээбит, элбэҕии-элбэҕи этиэхтээх нарын тапталын тыллара  сол түгэҥҥэ ханна сайҕанан хаалбыт абатай. 
Хата, Аанчык билигин да холкута, судургута, онон-манан эрийэн-эриллэн киирбэтэ-тахсыбата... 
Оо, куттаатыҥ даҕаны... чыычааҕыам, Аанчыгым-баанчыгым, сиэри таһынан холкугунан, искэр буһарар толкуйгунан, таскар табан этэр дьоҕургунан! 
Эн төрүкү даҕаны ис-искиттэн иһирэх-намыын майгыгын умна охсубутум ырааппытыан... 

Чахчы, төлөпүөнүнэн этинэр судургу соҕус буолсу. 
Сирэй кэпсэтэртэн саллааччы куттамсах, чачырбас киһи быһыыта диэччилэр эрээри, субу түгэҥҥэ итинтэн атын ньымата киниэхэ суох. 
Эрийэн, уһуун да уһун, харахха  көстүбэт, өрдөөҥүтэ быстыбыт ситими холбооттоон, ол эрэ нөҥүө быһаарыстаҕына сатаныыһы. 
Сэрэнэн, үгүһү ыаһыйалаабакка, көннөрү көрсүһүүнү эрэ көҥүллэтэрдии... 

Итинник бэлэмнэнэн-оҥостон, холкутуйа сатыы-сатыы, Анатолий Пантелеймонович бу киэһэ киниэхэ булгу тиийиэҕин сэрэттэ. 
Аанчык аккаастаабата, утарбата.

Киэһэлик сибэккилэнэн, кэмпиэттэнэн тиийбитэ уолаттар дьарыктарыгар буолан суохтар эбит. 
Аанчык субу бэлэмнээбит киэһээҥҥи аһылыгынан Толигы күндүлээтэ. 
Дьиэ аһа амтанныын атын. 
Онуоха эбии күннэтэ дьонугар, оҕолоругар астыы үөрүйэх ийэ барахсан аһылыгын амтана туохха тэҥнэһиэ баарай? 
Син биир тус тапталын кэриэтэ, кини соккуойун да минньигэһэ хаһан да хатыламмат, кимиэнигэр да маарыннаабат дьиктилээх. 

Бүгүн дьэ, арыый айахтара аһыллан, үлэни-хамнаһы тула сэһэргэстилэр, уопсай билэр  дьоннорун аа-дьуо хардарыта сурастылар. 
Ордук Марыына эбээ туһунан тохтоон күлэ-үөрэ кэпсэттилэр.

Хойутуу кэлбит уолаттар, хойукку ыалдьыттан олус соһуйдулар эрээри, саҥарбатылар. 
Спонсор Астахов хараҕын араарбакка кинилэри одуулуурун тириилэринэн таайаллар, истэригэр дьиибэргииллэр. 
Бэҕэһээ ийэлэрэ уруккуттан билсэр этибит диэн быһаарбыта. 
Онон буоллаҕына, билэр дьахтарын оҕолорун сэҥээрэрэ эмиэ да сөпкө дылы диэн уолаттар тугу да уорбалаабатылар.

Чэйдээн-аһаан баран, Анатолий Пантелеймоновиһы хосторугар ыҥыран элбэх кыайыыларын туоһулуур мэтээллэрин, кубоктарын, дипломнарын көрдөрдүлэр, өргө диэри сэһэргэстилэр. 
Онтон ыалдьыттара дьиҥинэн архитектор идэлээҕин истэн сирэй-сирэйдэрин көрүстүлэр. 
Саала хоско тилигирэһэн тиийэн эркиҥҥэ сыста турар, багдаллыбыт, сымнаҕас улахан дьыбаан олбоҕун үөһэ күөрэтэн таһаардылар. 
Чочумча букунаһаат, ол иһиттэн салапаанынан кичэйэн бүрүллүбүт балачча улахан  кумааҕы макыаты, былдьаһа-былдьаһа ороон, сэрэнэн тутан хосторугар киирдилэр.

- Бу, бу биһиги кырабытыгар, бэһис кылааска сылдьан, дизайн студиятыгар оҥорбуппут. 
"Күнчээн" детдом оҕо куората буолуохтаах макыата. 
Куоракка бастаабыта ээ,--уолаттар омуннаахтык кэпсээтилэр.

- Ол эрээри манна сыыһалардаах. 
Ону сатаан көннөрбөтөхпүт, ол иһин салгыы быыстапкаларга биэрбэтэхпит,--Алик быһаарда.

- Дьиҥэр наһаа үчүгэйдик үлэлээбиппит эрээри, кэнники атыҥҥа, акробатикаҕа көспүппүт. 
Ол иһин хаалбыта,--дэстилэр.

- Ол иһин дизайн салайааччыта кыыһырбыта диэриий: "Бачча үчүгэй илиилээх оҕолору таах эчэтээри акробатикаҕа ыыттыҥ",--диэн маамабытын мөхпүт этэ буолбат дуо,--Алик сөбүлээбэтэх салайааччыны үүт-тирии үтүктэн көрдөрөр.

Анатолий Пантелеймонович макыаты көрөн ах барда, сөхтө. 
Бэһис кылаас оҕото диэн кыра буоллаҕа эбээт. 
Ол холугар сүрдээх да үлэ эбит.

- Ким көмөлөспүтэй?—кини уорбалаан ыйытар. 

- Ийэбит... ити куоракка туох баар буолуон сөбүй диэбиппитигэр бэйэтин баҕа санаатын эппитэ. 
Онтон салгыы бэйэбит айбыппыт да, табыллыбатах...

- Тоҕо табыллыбатах? 
Сүрдээх интэриэһинэй бырайыак доҕор. 
Мин архитектор сыыспат хараҕынан этэбин. 
Көрүҥ бу, билиҥҥи ирдэбилинэн кыратык көннөрүөххэ эрэ наада. 
Кыра сыысхал дьыаланы буортулаабат. 
Дьэ, бу, наукаҕа куруук этиллэр: оҕоҕо аналлаах оонньууртан, таҥастан-саптан саҕалаан, дьиэҕэ-уокка тиийэ оҕо бэйэтин толкуйунан сирдэтиэххэ, киниэхэ табыгастааҕынан оҥоруохха диэн. 
Маны улахан киһи тобуларыгар олус уустук. 
Уолаттар, хайдаҕый, дьээбэҕэ көннөрөн көрөбүт дуо? 
Мин хайдах гынары сүбэлиэм, эһиги оҥоруоххут,—Анатолий Пантелеймонович күө-дьаа буолла.

- Оттон... арай киэһэтин, дьарык кэнниттэн кыра-кыралаан эрэ олордоххо,--диэн, мунаардаллар да, сэмээр сөбүлэстилэр.

Кумааҕы, силим, анал кыптыый уонна да атын матырыйаалы мараччы көтөхпүтүнэн Толя дьиэҕэ биирдэ баар буола түстэ. 
Аанчык соһуйбутугар күллэ:
- Бу киэһэттэн ыла уолаттар урукку макыаттарын сөргүтүөҕүҥ диэн бэҕэһээ сүбэлэспиппит.

- Аа,  ол хаалбыты баран, хаһан олоххо киириэн...—Аанчык сэҥээрбэт курдук эттэ да, утарбата.

- Мин да итинтэн тэйбитим ырааппыт эбит, хата кыратык санаан ыларга, ааспыты сөргүттэххэ...—диэн иһэн тоҕо эрэ ах барда.

Аанчык куукунатыгар киирэн иһэн эмиэ дьиибэргээбиттии эргиллэн көрдө эрээри, тугу да саҥарбата.

Анатолий Пантелеймонович, ол аата Толя, бу күннэргэ сүргэтэ көтөҕүллэн, улаханнык үөрэн сылдьар. 
Уолаттары кытта чугастык билсиэн санаабыта ыраатта да билиҥҥитэ кыаллыбат. 
Дьарыктаах дьон быыс булаллара уустугуран истэ, сотору буолуохтаах күрэхтэһии кытта мэһэйдээтэ.

Били бастакы күнтэн ыла киэһэ аайы Толик Аанчыктахха кэлэр. 
Ардыгар, уолаттары күүтэ таарыйа таһырдьа чугас эргин дьаарбайаллар. 
Кинилэр урут оннук элбэхтик күүлэйдээбэт этилэр. 
Бодоруспут да кэмнэрэ кылгаһа, баа буолбатах.
 
Толя уолаттары кытта баҕатын хоту талбытынан алтыһар кыаҕа суоҕа кыһыылаах баҕайы. 
Ол дьон куруук оскуолаҕа, онтон дьарыкка, эрчиллиигэ буолан сололоро суох, дьиэҕэ сүгүн түптээн олорботтор. 
Били бэлэх кэлбит кинотеатр, компьютер өрөбүл баһыгар-атаҕар биирдэ холбонор дуу, суох дуу, ону да уһаабаттар, араарбыттара эрэ баар. 
Барыта мүнүүтэнэн аттарыллыбыт олохтоох аныгы оҕолор түбүктэрэ ити. 
Дьиҥэр бэрт буоллаҕа, таптыыр дьарык, үлүһүйүү кими куһаҕаҥҥа умньаабыта баарай. 
Оттон куоракка онто суох иэдээн. 
Көрүүтэ суох бэйдиэ сылдьааччы,  тугу да гынар суоҕуттан кэрэдэктии оонньоон, киирэр-тахсар ааҥҥа тоҕуоруһан туран табахтыыр, пиибэлиир ыччат эйгэтэ кутталламмытын сыллата санаталлар. 
Абаккалаах, ити оҕолору барыларын даҕаны стадиоҥҥа үүрэн илдьэн уҥуохтарыгар диэри  сүүрпүт, арыгылыыр-табахтыыр сэниэлэрин атыҥҥа аралдьыппыт, өрө тарпыт киһи баар ини.

Бары да солото суох Соргоевтары аны Астахов спонсор арахпакка аралдьыппыта дьиибэ этэ. 
Командировкаҕа бардаҕына төлөпүөнүнэн билсэрэ, кэлэригэр ахсааннарынан барыларыгар, оннооҕор Марыына эбээҕэ кытта кэһиилэнэрэ сонун буолла. 
Уолаттар ийэлэрэ бу киһиэхэ биир кэм холку-намыын сыһыанын сөбүлээн... аҕаҕа баҕалаах дьон чахчыта ымсыырдылар. 
Аанчык, Астахов кэллэҕинэ, хараҕа дьиктитик уоттанар, туттара-хаптара эбии сыыдамсыйар. 
Ону бэлиэтии көрбүт оҕолор, бу киһи майгытын хайы-үйэ бэйэлэринэн да билбит буолан,  ийэлэрин кэргэн биэрбит киһи диэн истэригэр ыраланар, кистээн сибигинэһэр буоллулар. 
Аҕа аатыран кинилэргэ киирэрэ буоллар син биир туох да тосту уларыйыа суоҕа эбитэ буолуо.
 Бу курдук истиҥник алтыһыахтара, араас сонунунан бэйэлэрин байытыһыахтара буолуо ээ. 
Арай, киэһэтин, сылайан дьиэлэригэр төннөллөрүгэр, ийэ-аҕа үөрэ-көтө иккиэн бииргэ чэйдии олороллоруттан ордукка баҕарбат курдуктар.

Јйдүүллэрин тухары соҕотох ийэлэрэ кинилэри бүөбэйдиир. 
Итэҕэстээх курдук хаһан да санамматахтара эрээри, кыра сылдьан сааскы походтартан маталларын сөбүлээбэттэрэ. 
Аанчык куруук үлэтигэр буолан тыаҕа биирдэ да тахсыспатаҕа.  
Массыыналаах паапа баара буоллар, атыттар курдук онно-манна таах элээриэхтээхтэрэ. 
Иккиэн сарсыарда сүгэһэрдэрин сүгэн, оскуола оҕотун тиэйиэхтээх оптуобус диэки баран иһэн, аттыларынан массыынанан сирилэтэн ааһар бииргэ үөрэнээччилэрин халты көрөн, кистээн үөһэ тыыналлара. 
Онтон киэһэ, тыа сырыыта түмүктэнэн, дьиэҕэ киирэн сылаалара ааста да били баҕа санаа ханна эрэ дьайҕарара, туура умнан кэбиһэллэрэ. 
Марыына эбээ этэ сатаан биэрбитэ, эр киһи дьиэҕэ баара наада диэн. 
Ийэлэрэ мэлдьи мичээрдээн кэбиһэрэ, уолаттарын диэки ыйара, бүтүн икки эр киһилээҕин эбээҕэ өссө төгүл санатара. 

Оттон бу сырыыга атын. 
Тоҕо эрэ спонсор Астаховка атыннык сыһыаннаһарга дылы. 
Баҕар уолаттара бэйэлэрэ тыл көтөҕөллөрө наада буолаарай диэн кэнникинэн кинилэр мунааран бардылар...

Анатолий Пантелеймонович Соргоевтарга бэйэ киһитэ буолбута букатын ырааппыт курдук эрээри, били тыйаатырга презентация кэнниттэн сыл аҥаарыттан эрэ ордук кэм ааспыт эбит. 
Бу Аанчыкка да, Толяҕа да саамай истиҥ кэм үтүөтэ эрэ-эмискэ тосхойбута дьикти этэ. 
Бииргэ сылдьалларын көрбүт киһи, туох да уорбалааһына суох, дьоллоох да дьон диэх эбитэ буолуо. 
Чахчы дьол диэн баар буоллаҕына чопчу бу сылдьара. 
Ол эрээри Аанчык, Толя хаста да ыал буолуохха, бииргэ олоруохха диирин букатын буолбат. 
Эмиэ да кэлэйбит дьахтар кэмэлдьитигэр маарыннаабат  эрээри, тоҕо туохтан саараҥныырын быһаарбат.

Уолаттар оҕо дьон буоллаҕа. 
Астахов кинилэргэ киирэ-тахса мэлдьи баарын олус сөбүлүүллэр. 
Бииргэ олоруохтарын утарыа суох быһыылаахтар диэн Толя бүтэйдии сэрэйэр. 
Бара сатаан үнүр Марыына эбээнэн Аанчыкка эмиэ этитэн көрбүтэ да харда суох, син биир буолуммат.

Толя уолаттары кытта били макыаты тиһэҕэр тиэрпиттэрэ. 
Ґлэлиир, кумааҕыны бодьуустаһар кэмнэригэр туораттан биир дьиктини сэмээр кэтээбитэ. 
Тутталлара-хапталлара ырааһа-чуолкайа, киһи көрөн олоруох курдук. 
Били салайааччылара сөпкө хараһыйбыт, туттунуулаах оҕолор. 
Толятын иһигэр "Миигин баппыт" диэн астына бэлиэтиир, оттон Алик айылҕаттан дьоҕурдааҕын ытыктыы саныыр. 
Макыаты оҥорорго имигэс илии эрэ ирдэммэт, кылаабынайа толкуйа буоллаҕа. 
Ол кыаллар буоллаҕына, соруккун хайа баҕарар ситиһэҕин, баҕарбыккын тиһэҕэр тиэрдэҕин. 
Оттон уолаттар аҕа киһи салалтатынан киһилээбэтэхтэрэ, бэркэ умсугуйан туран түргэн баҕайытык ситэрэн кэбиспиттэрэ, ийэлэригэр туттарбыттара.

Онон, ол макыат билигин "Күнчээҥҥэ" киэргэйэн аҕай таас битириинэ иһигэр турар. 
Кырдьык, хаһан эрэ "Күнчээн" да куорат буолар кэмэ тосхойуо диэн киһи бары хараҕын хатыыр, дьиктиргиир кумааҕы тутуута, кэрэ куората буолан кылбайан ыраахтан ыҥырар-угуйар.

Сайыҥҥы биир киэһэ, куорат ыһыаҕын үгэнэ, ип-итии куукунаҕа сырдьыгыначчы ас астыы турдаҕына, Толя Аанчыгы киирэн кэнниттэн кууспута уонна:

- Аанчык, мин ыһыаҕынан бэлэхтээхпин ээ,--диэбитигэр,  анарааҥҥыта соһуйан тэрбэччи көрбүтэ.

- Барыгытыгар, барыбытыгар наадалаах... Наһаа наадалаах, туох буолуой?—эдэр оҕо эрдэххэ курдук да буолбатар, дэҥҥэ маннык оонньоон ылар сүрэҕи сылаанньытара өтө көстүбүтэ.

Аанчык таайа сатаабыта, бэлэх кыаттарбатаҕа. 
Онтон субу тиийэн кэлбит уолаттар кыттыспыттара. 
Таайбараҥҥа чугаһынан да эппиэт суоҕа Толяны хомоппотоҕо.
- Сайылыырга, куйаастан хорҕойорго, эн сибэкки үүннэрэргэр, оҕолор окко күөлэһийэллэригэр анаан... даача!—диэн куолаһын уларыппыта буолан Толя үөрүүлээхтик биллэрбитэ.

Дьиҥэр, Анатолий Пантелеймоновичка куоракка кэлээтин кытта үлэтинэн биэрбит дьиэлэригэр олорор. 
Оттон даачаларын баччааҥҥа диэри тугум баҕайытай диэн ыла сатаабакка, докумуонун оҥостубакка сылдьыбыта. 
"Быйыл сайын куйаас түһэн, таас дьиэлээхтэри ыган ыксатан, дьэ ити туһунан толкуйдаата быһыылаах",--диэн бииргэ үлэлиир дьоно быһа сэрэйбиттэрэ.

Ону баара, кини Аанчыга, уолаттара суохтара буоллар, кыһанан да бэрт. 
Хайдахтаах даҕаны итии-куйаас улаханнык сабыдыаллыа суоҕа эбитэ буолуо. 
Соҕотох бэйэтигэр ханна баҕарар сөрүүкүө этэ. 
Оттон Аанчык куруук куйаас дьиэтигэр киэһэ кэлээт, эр дьоннорун минньигэстик аһатаары, тиритэрин-ыгылларын аахсыбакка ас астыырын хайдах эрэ буруйдана көрөн да биэрдэ. 
Аликтаах Толик бааннаттан тахсыбат айдааннаахтар, күүстээх дьарыкка сылдьыахтара ини, дьиэҕэ эмиэ сөрүүкээмиэхтэрэ ини...

Онон Соргоевтарга улахан үөрүү буолбута. 
Аанчык саараатар да, оҕолорун тылыттан тахсыбатыгар тиийбитэ, даачаҕа көһүспүтэ. 
Кэлээт да наһаа сөбүлээбитэ, кип-киэҥ бэс маһынан тупсаҕайдык тутуллубут дьиэ сыта-сымара дыргыйан чэбдигин эриэхсит.

- Былырыын сайын туппуттар. Ким да олорботох дьиэтэ.—Толя быһаарбыта.

Кини кыһалла сатаабыт. 
Дьонум кэлиэ диэн эрдэттэн бэлэмнэммит. 
Тэлгэһэлээх, онно күөх ньаассын от силигилии үүммүтэ сай ортотугар диэри балачча уһаабыт. 
Сибэкки эгэлгэтин сакаастаан олорторбут. 
Аныгылыы муода дьайыыта быһыылаах, маҥан, сиэрэй таас быыһынан субу быган эрэрдии чэлгийэ үүммүт сонун үүнээйилээх кырачаан саадтаах, ортотугар өссө уулаах гына тупсаҕайдык. 
Идэлээхтэр диэх курдук, сатыылларын көр, кыракый үрүччэни санатар фонтан оҕото өрүтэ тыгыалыыр сырдык дьэҥкир ууларын бырдаҥалара сылайбыты сылаанньыта уоскутууһулар. 
Омос көрдөххө, эмиэ да от быыһыгар кичэллээхтик кистэммит дьоҕус турбалартан дьүүктэ уута сүүрүгүрэргэ дылы. 

- Оту кырыйтарбатым дии, ойуоккалаһарга, сүүрэргэ хайдаҕый? 
Мантан эбии үүннэҕинэ бэйэбит да сарбыйаа инибит,--кэпсэтэн күө-дьаа буола турдахтарына, олбуор кэтэҕэр массыына тыаһа быыгынатан кэлэн чуо кинилэр кэлииккэлэрин айаҕар тохтообута.

- Ок-сиэ, түргэттэр эбит, доҕор. Уолаттар, бардыбыт эрэ,--диэт, Толя онно ыстаммыта.

Сотору буолан, тугу эрэ букунаһан-букунаһан баран, икки дьоҕус дьааһыгы сэрэнэн тутан кэлбиттэрэ. 
Аликтаах Толик күл да күл буолтара. 
Дьааһык иһигэр туох эрэ бокуойа суох сурдургуу тыынара, толугуруу мөхсөрө.

- Маамаа, бу дьээдьэ Астаахап эйиэхэ кэһиитэ үһү,--Алик нэһиилэ дьааһыгын сири булларбыта уонна күөх окко күөлэһийэ сылдьан күлбүтэ, тэттэ-тэттэ, мэниктии оонньообута.

Аанчык наһаа соһуйбута. 
Куруолук буоллаҕа дуу диэн мунаарбыта. 
Чугаһыан икки ардыгар, үөс-батаас биэрбэккэ, син биир таайыа суоҕа диэбиттии, били Алик бырахпыт дьааһыга хачыгырыы түспүтэ. 
Хамсаамахтаабыта, биир ойоҕоһугар эргийбитэ уонна... ол иһиттэн хаста эмэ эриллибит кутуруктаах оп-оруосабай боросуонак эрэйдээх, мунна сэлтэйэн, күөлэһис гына түспүтэ, туймарыйбычча, кып-кылгас атахтарынан түргэнник дугунан иннин хоту сүүрэ турбута.

- Оо-оо!—диэбитинэн Толик ону сырсыбыта.

Бараатын кытта аны кини аҕалбыт дьааһыгын иччитэ, атын боросуонак, туохтан матардыгыт диэх айылаах эмиэ тахсан кэлбитэ. 
Күлүү-салыы элбээбитэ, эр дьоннор элээмэлэрэ тутатына уталыппакка өтүйэлэнэн, тоһоҕолонон дьиэ хаҥас эҥээригэр,  олбуорга сыста уйа тутуутун түбүгэр түспүттэрэ.

- Ити боросуонактар барахсаттар аны күһүҥҥэ диэри төһө улаатыахтара эбитэй,--диэн барыллааһын киэһээҥҥи ыаһахха кубулуйбута...

Ыкса күһүн кыттыгастар идэһэлэммиттэрэ. 
Ону уолаттар аҕа киһи салалтатынан эмиэ бэйэлэрэ астаабыттара. 
Саһарбыта ырааппыт, тононон бүтэн эрэр сэбирдэхтэр кытта сэргэхсийбит, лаппа сырдаабыт курдук буолбуттара. 
Тымныы дьыбардаах күн хаҕыс тыалга кыһаммакка, таһырдьа уот оттон сип-сибиэһэй эти үөлэн сиэн... туох да пикнигэ тэҥнэспэт үөрүүтэ бу тэлгэһэҕэ киирбитэ. 
Сыт тахсыбытыгар диэбиккэ дылы, аттынааҕы ыаллара ааһан иһэллэрин тутан ылан ыҥыртаан, чахчы сэргэх остуол тэриллибитэ. 
Ыалдьыттаах, идэһэлээх даачалаахтар, сайыҥҥы көрү ахта-ахта, арааһы сэһэргэһэн, тыа быыһыгар турар тиэргэн олоҕун эһиилгэ диэри түмүктээбиттэрэ.

Итини барытын ордук кыһын санаан кэллэххэ сүрдээх үчүгэй. 
Аны сайыҥҥы былааны тыырыныахха диэтэххэ сүргэҥ көтөҕүллэ түһэр. 
Били боросуонактарын сотору-сотору ахталлар. 
Балачча бороохтуйбут барахсаттар идэһэҕэ сип-сибиэһэй хортуоппуйу кытта бэрт да этилэр... 

Кыстыкка киирээти кытта түбүк уларыйбыта, эбиллибитэ.
  Уолаттар күрэхтэһиилэрэ саҕаланан кэлии-барыы, төттөрү-таары сыбыытааһын үксээбитэ. 
Аанчык эмиэ түүннэри-күнүстэри тохтоло суох үлэтин үөһүгэр түспүтэ. 
Бары тус дьарыктаах дьон көрсөллөрө биллэ аччаабыта.

Анатолий Пантелеймонович уһун болдьохтоох командировкаҕа барбыта иккис ыйа буолла. 
Манта этэҥҥэ табылыннаҕына Дьокуускайга улахан суолталаах сүүнэ тэрилтэ кыамтатын ылыныахтаах диэн этэллэр. 
Онон олус эппиэттээх сырыыга салалта сүрүн болҕомтотун уурар.

Бүгүн соһуччу сонун тигинээн кэллэ. 
Толиктаах Алик Москваҕа күрэххэ бэлэмнэнэ иһэллэр. 
Онон сарсын киэһэ быыс булан булгуччу уолаттарын көрсө спортивнай базаҕа барарга былааннана охсубута. 
Сорох-сорох түбүгүн эрдэ соҕус бириэмэҕэ көһөртөөн, син орун-оннугар буолбут курдук.

Мэлдьи буоларыныы, бу сырыыга Алик-Толик тоҕо эрэ киниэхэ мичээрдээбитинэн өрүтэ ыстанан кэлбэтэхтэрэ. 
Уолаттар тоҕо эрэ кэри-куру буолбуттарыттан ытырыктатан, сүрэҕэ эмискэ  ыарыылаахтык ньүөлүйэн ылбыта.

- Ийэбит балыыһаҕа киирэн хаалла... 
Эйиэхэ букатын этимэҥ диэбитин иһин сатаан тиэрдибэккэ сылдьыбыппыт, бу да кистээн этэбит,--убай киһи Толик буруйдаммыттыы сири көрбүтэ.

- Сотору тахсабын диир да, арааһа, үтүөрүө суох көрүҥнээх, хайыыллара буолла.

Алик эмиэ, оҕолуу толлойбут мөссүөнэ күлүгүрэн хаалбыта дьиктитэ, туох да ордугу-хоһу этэрэ суоҕа. 
Уолаттар кэпсэллэриттэн таайдахха, арааһа, Аанчык улаханнаппыт. 
Итиэннэ эттэрбэтэ дьикти эбит, халымыра буоллар бэйэтэ да аахайбаттыы ахтан аһарыа эбитэ буолуо. 
Оччотугар... куһаҕаны саныыртан төһө да тардыннар, эр киһи тоҕо эрэ иһигэр тута аймаммыта. 

Оннук кэри-куру арахсыбыттара. 
Толя төлөпүөннэһэ сатаан Аанчыгы кытта кыайан, таба тутан кэпсэппэтэҕэ. 
Хас да күн мунааран, салбаҕырбыт сирэйэ сырдаабакка сылдьыбыта. 
Онтон, салалтатын кытта сып-сап кэпсэтэ охсон, командировкатын суһаллык түмүктээн, дойдулаабыта.

Дьокуускайга кэлээт Аанчыкка ыстаммыта. 
Кини дьиэтигэр суоҕа, ол аата билигин да балыыһаҕа эбит диэн онно тиийбитэ. 
Саппаҕырбыт, илистибит көрүҥнээх Аанчык от күөҕэ дьүһүннээх сыттыкка төбөтүн ууран, кэҥэс соҕус ороҥҥо сытара. 
Көтөхтөрө охсубута оччото дуу, ороно итиччэ улахана дуу, хайдах эрэ кини онно толугураан хаалбыт курдуга. 
Дьиктитик кэҥээбит, уу-хаар баспыт хараҕынан, эмиэ да үөрэ, эмиэ да тиийэн кэлбитин сөбүлээбэккэ буолан көрсүбүтэ. 
Кини маннык уйадыйбытын Толя хаһан да көрбөтөх буолан хайдах эрэ сүрэҕэр ыттарбыта. 
Онто улам хам туппута, туох эрэ куһаҕаны биттэммит курдук,  аны тарбахтарын төбөлөрө тымныйан ылбыттара...

 Толя Аанчыгы ыараан хаалбыт төбөтүн өндөтөн кууспута, сып-сылаастык сыллаан-уураан ылбыта. 
Төттөрү сытыарбыта. 
Аанчыгын эмп-томп сыта иҥэ охсубут көлөһүнэ сүүһүгэр дьэҥкир оҕуруо курдук бытыгыраабытын кураанах маарыланан сото сатыы, саҥата суох соҥуоран олорбута. 
Сүрэҕэ чахчы сэрэйбитэ, мэктиэтигэр тохтоон хаалбыт курдук иһийэн, туох эрэ иэдээн суоһаан эрэрин чуо ити түгэҥҥэ сэрэппитэ быһыылаах...

Күттүөннээҕи тугу да кэпсэппэтэхтэрэ. 
Таах харахтарынан өйдөһөн, эмиэ иккиэн туохтан эрэ саллан быһыылаах, оруобуна били тыйаатыр таһыгар турбуттарын курдук, чуумпутук олорбохтообуттара... 
Аанчык устунан нухарыйбыта, сэниэтэ эстибитин баҕар эбинээрэй диэн Толя уһугуннарбат буола сатаан, оргууй үктэнэн палаата  хостон тахсыбыта.

Эмтиир бырааһы кытта аһаҕастык кэпсэтэн баран, Толя остуол иннигэр турар олоппоско аргынньахтаан өр олорбута. 
Илиитинэн сүүһүн өйөөн, ыйытыга суох ыгыллан тахсыбыт, тутулуга суох таммалаан барбыт хараҕын уутун кистии сатаабыта.

- Туох да көмөнү оҥорор кыах... суох дуо,--уларыйан хаалбыт куолаһынан кини оргууй ыйыппыта.

- Суох, хомойуох иһин, "кансер"...—быраас бүтэҥитик хардарбыта, тыйыс этэ эрээри, кырдьыга...

Арбаҕастаах да абыраабат аймалҕана барыларыгар ааҥнаабыта, абааһы ыарыыта арахпаттыы буулаабыта бүтэһиктээхтик биллибитэ. 
Аанчык ыарыытын тулуйан, таһыгар  биллэрбэт буола сатыыра. 
Толя, кинини тугунан эмэ аралдьыттарбын диэн, арааһы барытын тобула, толкуйдуу сатыыра. 
Толик уол аарыма модун тиит тостон эрэр лабаатын санаппыта. 
Ийэтигэр тиийдэҕинэ, кыатаммакка, кууһа сытан уйа-хайа суох ытыырын иһин, дэҥҥэ эрэ көҥүллээн киллэрэллэрэ. 
Алик эрэйдээх, тус бэйэтэ иккиһин тулаайах хаалыах дьылҕатын убайынааҕар тулуурдаахтык ылыныах чинчилээҕэ, син кыатана сатаан, барыга көх-нэм буолаахтыыра...

- Аанчык-баанчык, Анчик-бантик, көрүүй, мин тугу аҕалбыппын,--диэбитинэн, киппэ бэйэтэ хайа охсубут аҥаара эрэ хаалбыт Толя палаатаҕа оргууй киирэн кэлбитэ, уулан эрэр таһа чараас баахылалаах мороженайы туумбаҕа турар ыстакааҥҥа укпута.

Сэниэтэ суох бэйэтэ, ыбыс-ыарахан төбөтүн бэркэ сыралаһан бэттэх хайыһыннаран, Аанчык хара күүһүнэн,  соһуйбуттуу, мичээрдээн муҥнаммыта. 
Эмискэ уруккуну санаан кэлэн быһыылаах, сып-сырдыктык өссө төгүл мичээрдээбитэ. 
Бу сырыыга дьиҥнээхтик, туох баар этин ыарыытын, санаатын ыарыытын, сүрэҕин ыарыытын—барытын умнан туран чап-чараастык мичээрдээбитэ. 

Онто...  оо, ырааппытыан... 
Хас хаар ууллубута буолуой, ол кэмтэн ыла... 
Куоракка саҥа үктэнии, соһуччу үлэ, уоллуун билсиһии долгуйуута, сүрэх иэйиитэ, сылаас сыһыан, кыыс оҕо сырдык таптала... 
Ити күн Толя эмиэ мороженайдаах кэлбитэ, ону Аанчык бу тухары аан бастаан аккаастаабыта, сиэбэтэҕэ... 
Тоҕо диэтэххэ, онуоха кытаанах төрүөт баара, ити күн кини ыарахан буолбутун билэн дьолломмута даҕаны. 
Кэбис, ааспытын аанньа кэмиринэр-кэмсинэр сыыһа, дьолу кэлэппэт куолу... 
Билигин даҕаны дьоллоох эбээт, оҕолордоох, Толята эмиэ аттыгар бу баар...

Бэҕэһээ быраас киирбитигэр, хараҕыттан биир таммах ууну тохпокко,  тустаахха ыар, үксүн хардата суох хаалар ынырык ыйытыгы биэрбитэ.

- Билэбин, аны кэлэн өрүттүбэппин... төһө да кистээҥ, сэрэйбитим ыраатта. 
Онуоха ким да буруйа суох. 
Дьылҕа быһаарыыта оннук... 
Мин быыс булан ситэрэр-хоторор хас да дьыалалаахпын... 
Онон, көрдөһөбүн, көмөлөс, кырдьыгынан эт, төһө бириэмэлээхпиний?
 Тиэтэйэрим наада дуу, тохтуу түһэбин дуу?

Быраас олус соһуйбута. 
Маннык кэпсэтиини истиэхтээҕэр итинник ыарыһаҕы үлэлээбитин тухары өссө көрсө илигэ. 
Бу тухары араас дьон кинилэргэ кэлэн эмтэнээччи. 
Ґксүгэр кыһалҕалаах эрэйдээх аҥардастыы муҥатыйарын, арааһы тыллаһарын, уйа-хайа суох ытыырын-соҥуурун, дьоно-сэргэтэ айманарын көрө-билэ сылдьар буоланнар, быраастар мэлдьи саҥата суох тулуйа сатыыллар. 
Көх-нэм буолан, аралдьытан-албыннаан ыар ыарыы хам ылан иһэрин кистиир идэлээхтэр. 
Бэйэтин ыар дьылҕатын кыһалҕата суохтук  ылыммыт киһи күн сиригэр суох. 
Дууһа кыланыытын, санаа оонньуутун син тулуйдахха, олохтон туоруур сордоох кэм чаас аайы чугаһыырын, ынырык субу ыган иһэрин хайдах гынан халбарытыаҥый? 
Эмп-томп кыайбатын, кыһалҕалаахха, умуллан-уостан эрэргэ тугунан да сатаан көмөлөспөккүн эт өйгүнэн билэриҥ, өлүүнү кытта утарсар кыаҕа суоххун тус сүрэххэр тиэрдэриҥ быраас киһиэхэ туохтааҕар да ыар...

Албынныыр туһата суоҕун, ыарыһах өй мэйиитинэн кинини туох күүтэрин хайы-үйэ билэн, баар кырдьыгы кытта кытаанахтык иллэһэн сытарын быраас  өйдөөбүтэ. 
Саҥата суох олорбохтоон баран оргууй үөһэ тыыммыта:

- Тиэтэйэр наада, Анна Алтановна...
- Төһө өр... төһө кэм хаалла?
- ... Уһаабыта... икки, үс ...
- Ый?—Аанчык үөрэ түспүтэ.
- Суох... нэдиэлэ...
- Сөп. Ол аата тиэтэйэргэ уолдьаспыт... 
Махтанабын эйиэхэ, үтүө киһиэхэ.  
Мин туспар кыһаллыма, кыанар инибин,--диэбитэ Аанчык, сэгэйэ түспүтэ умулла охсон, киниэхэ сыһыаннааҕы буолбакка, туох эрэ атыны истибит кэриэтэ, дьикти холкутук.

Кини, чиэһинэй кэпсэтииттэн үөрбүтүн, биллэ чэпчээбитин биллэрэн, бырааска мичээрдээбитэ. 
Анарааҥҥыта илиитин ылбытыгар, махталын сыыһын биллэрэн, күүһүн муҥунан ыгыта туппахтыы сатаахтаабыта...

Јссө биир эдэркээн олох, аа-дьуо ууллан, аһа бүтэн эрэр чүмэчини санатан, көрдөрбүтүнэн умуллан эрдэҕэ. 
Ыарыы араастаах, ардыгар бу курдук кирийэн, кэбийэн сиэн-сиэн кэбирэтэн баран, тиһэҕэр соҕотохто сууһарар албастааҕа абаккатыан... 

Быраас ыарыһаҕын аттыгар олорбохтообута, биирэ кыаммыта, эрэннэрбитин курдук биир тылы быктарбатаҕа, сулана-кэриэлинэ ытаабатаҕа, быһыыта, биири санаан сымыһаҕын быһа ытырбыта... 

Оттон Аанчык кырдьык тиэтэйэр аакка барбыта. 
Ол иһин бастаан били ууллубут мороженайы, сэрэнэн-сэрэнэн, амсайбыта буолбута. 
Минньигэс амтанын билэн оҕолуу үөрбүтэ. 
Онтон, олохтоохтук кэпсэтэрдии оҥостон, күүһүн мунньуммута.

- Толя, миигин быһа түһүмэ дуу. 
Иһит эрэ. 
Мин уһаабат киһи буоллум ээ. 
Көрдөһүүбүн толоруоҥ буолаарай?
 Оҕолорбун ылан көрөөрөй диэн этэбин... билигин да кыралар, көмөҕө, болҕомтоҕо наадыйар саамай кэмнэрэ тыҥаата... 
Мин кыанаахтаабатым, атахтарыгар туруорбакка хааллым.

Аанчык сынньанаары ах барбыта. 
Онон туһанан, Толя кини уҥуох-тирии буолбут, билигин да нарын бэйэлээх илиитин хатыылаах сэҥийэтигэр чугаһатан саҥата суох уураамахтаабыта. 
Сотору дьахтар илиитэ билбитэ, кини ытыһын сып-сылаас таммахтар илиппиттэрэ, олор тириитин нөҥүөлээн сүрэҕэр тиийэ итиппиттэрэ...

- Толя-а, Толик, айманыма дуу, доҕоруом... 
Буолан хаалбыты баран, аһыйымыах. 
Кылаабынайа билигин бииргэбит буолбаат? 
Эн... эн оҕолоргун булларбытым мин үрдүк дьолум. 
Истэҕин? Алик, Альфред... эмиэ... эн уолуҥ...
?!

Аанчык эмиэ тыын ылаары сынньаммыта. 
Күүһэ-сэниэтэ эстэн эрэрин бүтэҥитийэн хаалбыт кэһиэхтээх куолаһа биллэрбитэ. 
Ону тутуу былдьаһан кини салгыы саҥарбыта. 
Оттон Толя, мэһэйдээмээри, кинини биирдэ да быһа түспэккэ, этэриттэн тугу да энчирэппэккэ истэ сатыы олорбута... 
Истэр эрэ кыахтааҕа, көрүөн иһин, тардыналларын ааспыт  таммахтар кини харахтарын үүт туманынынан бүрүйбүттэрэ... 

- Алигы детдомҥа үстээҕэр оруобуна мин сменабар аҕалбыттара. 
Иванов Альфред Викторович диэнэ. 
Мин, көрөөт, арааһа сүрэҕим "бу—миэнэ" диэбитэ быһыылааҕа, тута оҕоҕо  ылларбытым. 
Сонно иитэ ыларга кэпсэтэ сатаабытым да, ыалдьарын иһин биэрэн быстыбатахтара. 
Ол иһин бэйэм анаан хос  бүөбэйдээбитим. 
Алик уһуннук эмтэммитэ, этэҥҥэ үтүөрбүтэ, ыарыытын халтарыппыта, киһи киһинэн буола түспүтэ. 
Мин докумуонун бэйэбэр дьэ көһөртөрөр кыахтаммытым, ылаат анныбынан суруйтарбытым. 
Түөрт  сыллааҕыта детдомҥа Ульзанаттан сурук кэлбитэ. 
Онно эппитинэн, Иванов Альфред Викторович—кини оҕото. 
Тоҕо оннук ааттааҕын билбэтим, ол эрээри суруйбут чахчылара барыта Алик докумуонугар сөп түбэһэрэ. 
Мин оччолорго хайы-үйэ дириэктэрдээн эрэрим. 
Татьяна Львовнаҕа ол суругу көрдөрбөккө, сүбэлэспэккэ эрэ Ульзанаҕа бэйэм хардарбытым: "Оҕо, бэйэҥ аккаастаммытыҥ быһыытынан,  иитиэххэ барбыта, этэҥҥэ, чэгиэн. 
Кимиэхэ баара, сокуон быһыытынан, этиллибэт",--диэбитим. 
Ити кэнниттэн туох да ирдэбил кэлбэтэҕэ. 
Испэр ханнык эрэ түгэҥҥэ дьаарханан ылбытым баара... 
Мин кырдьыгы суруйбутум. 
Ол эрээри сөхпүтүм баара, олох оонньуута дьиктитин. 
Алик биһиги "Күнчээммитигэр" кэлиитэ, мин түбэһэ түһүүм, бэйэбэр ылыым барыта... хаан-уруу убайыгар тардыһыыта быһыылаах.
 Биһигини Дьылҕа Тойон, силимнии сатаата да, бытаарда, хойутаата...
 Аны кэлэн... Бу мин эппиппин уолаттаргар сатаан тиэрдиэҥ диэн эрэнэбин. 
Хайалара да, Толик да, Алик да олохторун остуоруйатын билбэттэр. 
Кэпсээр... Мин күүһүм онно тиийиэ суох... 
Ылыныахтара, өйдүөхтэрэ... 
Эн курдук олус сайаҕастар, сымнаҕастар ээ...

Толя маккыраччы ытаабыта, онтон арыый уоскуйан, чочумча дөйөн олорбохтоото. Кэмниэ-кэнэҕэс:

- Чыычааҕыам, мин мөлтөхпүттэн олохпут сатарыйдаҕа, абаккам эбит...

- Суох, То-лик, эн эдэриҥ, ахсымыҥ, инникигин тымтыктанарыҥ саарбаҕа... 
Санаама, мөкүтүк ааспыт түгэннэргин... 
Санатыма дуу, ааспыты, ыары, ыарыыны, бары кыһалҕаны... 
Ама даҕаны, барыта этэҥҥэ быһаарылыннаҕа. 
Ааспытынан олорума... 
Муҥатыйыма, билигин да олохпут... оҕолорбутугар салҕанар буолбаат?

- Арахсыбыппыт кэнниттэн Ульзанаттан уолбун ирдээн, кыыһыран, саанан суруйбутум. 
Онуоха кини бэйэбин бэркэ сэтэрээн хардарбыта: "Эйигин уонна миигин аны туох да ситимнээбэт. 
Оҕону мин детдомҥа биэрбитим, соруйан эйигиттэн күрэтээри аатын-суолун барытын уларыппытым. 
Ону атын дьон иитэ ылбыттара ыраатта. Ванюшаҕын көрдөөн да туһаныаҥ суоҕа, оннук оҕо суох буолбута ыраатта. 
Кэһэй!"—диэн этэ. 
Мин итэҕэйбитим. 
Кини оннооҕор буолуоҕу оҥороохтообут бэйэккэтэ... 
Онтуката баара, кэм да албыннаабытын итэҕэппит, оччолорго детдомҥа  сылдьаахтаабыт эбит дии... 
Ол иһин эһэтэ-эбэтэ оҕону, дьиҥ аатынан көрдөөннөр, кыайан булбатахтар эбит...

- То-ли-ик, ааспытынан олорботтор... Санатыма..., санаама...—диэбитигэр кини биирдэ өйдөммүтэ.

- Аанчы-ык... көмүһүө-өм, бырастыы...

Аанчыгын аралдьытыаҕынааҕар, төттөрүтүн, бэйэтин уоскуттара олордоҕо сүрүн... 
Ааспыты аны кэлэн көннөрөөрү дуо? 
Дьылҕа барахсан сыыһатын-халтытын, мүччү-хаччы туттуутун ааҕынары, ытанары сөбүлээбэт...

Олох оонньуута ынырыгыан? 
Кини икки оҕотун дьылҕатыгар кыратык да кыттыспатах манньатыгар, уолаттары соҕотоҕун киһи оҥортообут дьахтар, бу олохтон хаһан да, туох да чэпчэкитигэр тиксибэтэх Аанчык эрэйдээх, күнэ-дьыла быстах да буолан абыранаахтыыр?! 
Олох кымньыыта Толяны кырыктаахтык даҕаны таһыйдаҕа... 
Дьиҥ тапталын мүччү туппут, онтун хойут өйдөөбүт буруйугар саамай күндүтүттэн, чыычааҕыттан, Аанчыгыттан матаран эрдэҕэ. 
Мэник кыыс тапталын тыалыгар тапсыах баҕалаах олорсон, атыҥҥа аналлаах кыскыйдаан обургу ытарчалаах ытыгар ытыллан, утарылаһа-аахса  барбакка,  аралдьыйа сатаабыт, бэйэтин сиэртибэлээбит буруйа тоҕо баҕас ыарай...

- -...Мантан ыла эригэр Астахов, ойоҕор Астахова диэн араспаанньа иҥэриллэр. 
Кэргэннии буолар туоһу докумуону дьиэ кэргэн аҕа баһылыгар туттарарбын көҥүллээҥ...—көрдөһүүнэн балыыһаҕа кэлбит ЗАГС сэбиэдиссэйэ сырдык от күөҕэ тастаах чараас сибидиэтэлистибэни Толяҕа туттарда.

Кыараҕас палаатаҕа киирбит быраастар уонна дьиҥнээхтик бырааһынньыктыы киэргэммит Аликтаах Толик ытыстарын таһыннылар. 
Ыалдьыттар, үрүҥ халааттаах быраастар, эҕэрдэлээн Аанчык кыһыл көмүс көлөөскө биһилэх кэппит нарын илиитин туттулар. 
Оҕолор, ийэлээх-аҕалаах аатырар аҕыйах да күннээх үөрүүлэриттэн, кинилэртэн букатыннаахтык тэйээри ыраатан эрэр ийэлэрин аһыйан... кистии-саба харахтарын уутун ыраах илгэ сатыы турдулар...

 Ґөрүү икки, хомолто икки тоҕо наар кэккэлэһэ сылдьаллара буолуой? 
Эр киһи хараҕын уута кэмчи диэн хайалара эппит баҕайытай? 
Тохтоору гыннаҕына үрүйэ уутунуу өрүсүһэн, тугу да тумнарыах айылааҕыттан уолаттар бэйэлэрэ да дьиксиммиттэрэ. 
Ґнүр аҕаларынан тиэрдибит ийэлэрин илдьит кэпсээнин иһийэн олорон истээрилэр, муннулара бүөлэниэр диэри ытаспыттара. 
Ханнык эрэ түгэҥҥэ дьылҕаҕа махтанар үөрүүттэн, ол быыһыгар хоргутан-хомойон, итэҕэйиминэ-итэҕэйбэккэ... 
Биир аҕаламмыттара—дьоллоро, кэмигэр ону билбэтэхтэрэ—сордоро, бэриниилээх ийэлээхтэрэ—дьоллоро, ыарыы кинилэртэн күрэтэрэ—сордоро, бииргэ буола түспүттэрэ—дьоллоро, субу тулаайах хаалыахтаахтара—сордоро...

- Ийээ... маамуо, көрүүй бу,--уолаттар сабыс-саҥа пааспардарын арыйан көрдөрө сатыыллар.

Аанчык ааҕалларыгар көрдөһөрдүү көрөөхтүүр. 
Түүл-бит кэриэтэ сытан өйдөөн хаалбытын, оргууй уоһун ибирдэтэн, иһиллэр-иһиллибэт хатылыыр: "Астахов Анатолий Анатольевич, Астахов Альфред Анатольевич... чээн, чыычаахтарбын даҕаны",--оҕолорун туһугар үөрбүтүн биллэриэхтии мичээрдии сатыыра табыллаахтаабат...

Кыайан саҥарбатар да, кини чэҥ өйүнэн сытар. 
Иһигэр ыксаабыта даҕаны ээ, быыс булан этиэхтээхпин эппэккэ хаалыам диэн. 
Онто табылынна. 
Оҕолоро табан өйдөөбүттэр. 
Толя өссө биирдэ кэргэннии буолуох диэбитин бу сырыыга сөбүлэстэ. 
Бүтэн баран эмиэ туох баҕайытай дии санаабыта да, эмиэ оҕолорун туһугар, оҕолоро аҕаларын кытта бииргэ хаалалларын туһугар ити бүтэһик хардыытын оҥордоҕо... 
Ол эрээри, аһынан да, тугу эрэ суоттанан да буолбатах, чахчы таптыыр Толятыгар итэҕэйэн, эрэнэн.  
Онон кэргэннээх дьахтар аатыран көмүс биһилэх кэттэ, араспаанньата кытта уларыйда. 
Ґөрүүтүн кыымын кини бу күн сиригэр соҕотох санаатын ымыыта, таптала, Толята, бэлэхтээбитинэн муҥутуур дьоллоох ыраах-ыраах... төрөөбүт ийэтигэр-аҕатыгар илдьэ барыа...

- Оҕолоор, Толик, Алик... Мин бу сиртэн баран эрэбин, ол эрээри эһигини иккиэҥҥитин төрөппүт аҕаҕытыгар туттарар, көр, улахан дьоллоох эбиппин. 
Соҕотох бэйэм бу орто дойдуга түөрт буола сырыттаҕым эбээт... 
Ґс киһини бэйэ-бэйэҕитигэр ситимнээн барарбыттан ордук туох дьолугар баҕарыам-ымсыырыам этэй... 
Чыычаахтарыам, мэлдьи бииргэ буолаарыҥ, куруук тутуспутунан. 
Тоҕо диэтэххэ, үһүөн хааҥҥыт биир. 
Эһиги хайаан да дьон ымсыырар дьолун билиэххит... 
Ол туһугар мин баар Айыылартан көрдөһүөм ини... 

Аанчык кэриэһин чыычаахтарын биир-биир сыллаталаан ылла, хайдах эрэ кураанахсыйбыт харахтарынан дьиэ үрдүн одуулаата...

- Толя, киһи мыыммат оҕолордооххун, куруук үөрэ-көтө олорооруҥ. 
Мигин наһаа суохтаайаҕыт. 
Айманан уйгуурдаайаҕыт.

- Аанчык... Тоҕо, тоҕо барыта мин туспар түҥнэриний?! 
Субу дьолбун булаат, көрөн туран куоттарарым тугун абатай?—Толя муҥун ытыыр, уоскуйан биэрбэт, көмүс чыычааҕын аһыйар.

- Доҕоруом, Толик, баһаалыста, санатыма дуу, ааспыты... 
Билиҥҥинэн олоруох, саатар аҕыйах түгэн. 
Сыччах аҕыйах чаас туох да кыһалҕата суох, муҥур  дьоллоохтук сананарбын көҥүллээ дуу. 
Мин бу сиргэ таптаабытым эрэ эн... 
Биирдэ да куһаҕаннык санаабатаҕым, эн тускар маратык тылласпатаҕым. 
Хайдах эрэ бу түгэни өр да күүппүт эбиппин. 
Эн билигин аттыбар бааргын, мин дьоллоохпун, наһаа холкубун, үөрүөхпүн, көтүөхпүн баҕарабын,--Аанчык чахчы да көтүөхтүү сэниэтэ суох илиилэрин өрө көтөҕө сатаахтаата.--Бу бииргэ буолуохпут туһугар анаммыт олохпун буруйдаабаппын. 
Оҥоһуум, тутулум  оннук буоллаҕа. 
Олох аһыыта-ньулууна мин туспар аастаҕа. 
Мин оҕо төрөттөҕүм, уолаттарбын улаатыннара сатаатаҕым, ийэ аатын толору илдьэ баран эрдэҕим...

- Суо-ох! Барыма-а... Аанчык, көмүһүөм...

- Толя, миигин... эйигиттэн кэлэйбитэ дии санаайаҕын... 
Эн мин иннибэр буруйуҥ суох. 
Мин тута былырыын эйиэхэ кэргэн бара охсубатахпыттан, ардыгар, бэйэм да кэмсинэр, хомойор курдукпун. 
Оччоҕо саатар сыл кэриҥэ бииргэ олоруохпут хааллаҕа. 
Ол эрээри, таҥнарыыттан киһи кэһэйэрэ, сириллииттэн самна сыһара диэн эмиэ баара... 
Наһаа сэрэммит эбиппин уонна... уолаттаргар аҕа буолууһуккун дуу, суох дуу, олус уһуннук тургуппуппун... бырастыы гын. 
Билигин чахчы итэҕэйэбин, эн кинилэрдиин биир тылы булуоҕуҥ, миигин суохтатыаҥ суоҕа...

Ыал буолбутун төрдүс күнүгэр Аанчык "айаннаабыта". 
Ол, быраас сабаҕалаабытын курдук, оруобуна иккис нэдиэлэтин бүтүүтэ, түүн хойут этэ. 
Тиһэх мүнүүтэтигэр диэри Толята кини аттыттан арахпатаҕа. 
Ол киэһэ Аанчык хайдах эрэ чэпчээбит курдук ис-иһиттэн сырдаан ылбыта, өссө сэниэ эбиммит курдук лаппыйан Толятыгар кэриэһин эппитэ, "хайа, аны кэҥэтээрэй" диэх курдук эрэх-турах санааны эрэҥкэдитэн, чуумпу баҕайытык  утуйбута, устунан "барбыта". 

Эдэркээн бэйэлээх дьахтарга хантан итиччэлээх кытаанах тулуур, модун санаа, сүдү күүс иҥмитэ буолуой? 
Быһыыта олох кыһарҕана кырыылаабыта, очура-чочура чочуйбута кылбар кылааҥҥа, мыыныллыбат муудараска кубулуйдаҕа. 
Барахсан, санаата ырааһа, дууһата дьэҥкирэ, сүрэҕэ сиэдэрэйэ, майгыта мааныта,  күн сиригэр киһи омнуолуох оҥорбут аньыыта суоҕа сыттаҕа...

Тулаайах хаалбыт туруйа уолаттар. 
Төрөппүт ийэ, таптыыр дьахтар кэриэһигэр туруулаһарга, туох да ыарахаҥҥа бэриммэккэ туругурарга тылларын биэрбиттэрэ. 
Соһуччутук, абалаахтык суох буолбут ийэлэрин эрдэтээҥи этиитинэн, Толя Аанчыгын дойдутугар таһааран ийэлээх аҕатын аттыгар уу чуумпутук, кими да уйгуурдубакка соҕотоҕун уҥуох туппута...

                     ж              ж              ж

Аппырыыс илдьити тутан баран олоруо дуо. 
Аа-дьуо туран, били Баабыллайдаах Миичэтэ ыстаннара турбут суолларынан сыыры таҥнары аргыый аҕай айанныы турда.

Ити кэмҥэ Морууса пуордуттан төннөн кэллэ. 
Бүгүн кини күнэ үүммэтэх. 
Биир да киһи маарыын кэлэн ааспыт үс эр киһини билбэт. 
Ханна да, хаһан да харахтаабатах аатырдахтара үһү. 
Ол, хайдах ааттаах баҕайыный, ханыыта суох дьон бу үлүгэр күн-дьыл былдьаһыгын саҕана биһиги дойдуга дьаарбайа кэллэхтэрэй? 
Суох, итини чуолкайдаатахха сатанар. 
Күн да уһун, биллэҕинэ табыллар.

- Хата, били Аппырыыспытын кытта оттото илтилэр дуу, тугуй? 
Бу айылаах  көрдөрбүтүнэн туран ханна ойдо? 
Кини бэйэлээх бырапыыскалаах дьааһыгыттан тоҕо турдаҕай?

Морууса үрүт-үрдүгэр ыйытыытыгар ким да тымтыбат. 
Атыылааччы кыргыттар сыыр аннын диэки ыйаллар:

- Аппырыыһыҥ о-ол барда, дьиэтигэр тиийэрэ чугаһаата ини... 
Киниэхэ дьон кэлбиттэр, ыҥыраллар диэбиттэригэр, хата, уол оҕолуу туос төкөөнөн түспүтэ.

- Тыый,--Морууса истибититтэн өссө эбии соһуйда.

Бу үллэр үйэҕэ Аппырыыска ким наадыйбыт үһүө, туох эрэ уруулаах-аймахтаах киһиэхэ дылы дии санаата да, Морууса эмиэ сыыр аннын диэки тайаҕын туора туппутунан, дөрүн-дөрүн өйдөөн кэлэн тайаммахтаан, элээрэ турда...

Морууса Аппырыыс дьиэтин ааныгар атаҕын кичэйэн сотунна, таарыччы ол-бу диэки көрүөлээтэ. 
Киһи-сүөһү баара биллибэт. 
Ааны баттатар мутуктаах маһа туора ууруллубут. 
Лабах курдук киртийбит элбэх таас түннүктэрдээх терраса иһин киһи ол нөҥүө кыайан көрүө суох.

Иһирдьэ эмиэ ким да баар сибикитэ суох, уу чуумпу. 
Эмээхсин, аһара бара сатаан, арааһы эргитэ санаата.
 "Бу алдьархайы, аны сатана оҕонньоро ол-бу буолбут буоллун",--киирэн оҕонньор утуйар икки хоһун, саалатын биир-биир түгэҕиттэн түөрэ эргийдэ да—мэлигир.

"Аны, дьон ыҥырбыттара диэбиттэрэ дии, хайдаҕа буолла... 
Туох дьоно кырдьаҕаска тугу гыннараары наадыйдахтарай... 
Бай, аны атын күтүрдэр буолаайаллар",--сууту-сокуону истибит, хобу-сиби билбит бэйэккэтэ, онтуттан бу сырыыга баҕас бэйэтэ ыгылыйда. 
Куһаҕаны эрэ санаан, кутталыттан аҥаар илиитинэн айаҕын саба тутунна уонна дьиэттэн тахса ойдо.

Эмээхсин киирэригэр Аппырыыс аанын таһыгар хаалларбыт тайах маһын кытары умунна. 
Санаатыгар ону-маны чугас-эргини чарапчыланан көрө сатаата. 
Эрбэһининэн саба үүммүт быраҕыллыбыт хотону таһынан ааһан иһэн, дал аанын үөһээ маһа субуйа тардыллан, арыллан баран сабыллыбатаҕын бэлиэтии оҕуста. 
Ыксаан сүрэҕэ айаҕар таҕыста: "Атыллаан ааспыт баҕадьылар, тиэтэллэригэр саппатахтар буолбаат. 
Аны оҕонньору онуоха-маныаха тиэрдэн..."—Морууса кыаҕа баарынан Аппырыыс суолун суоллаан барда.

Далы атыллыыр кыах суох, аллараа маһы аннынан дьылыс гынна. 
Онтуттан күн аҥаара оронон турда да буоллар, санаммытыттан аккаастаммата, син биир иннин диэки дьүккүйдэ. 
Хойуу баҕайытык үүммүт оту сыыйан бу оҕонньор, бу аата, ханналаабыт дьүһүнэй диэн сэмэлии истэ. 
Аара күөдэллэнэ сытар, суолу солуулларыгар күөрэ-лаҥкы бырахпыт хаппыт мастарын быыһыттан обургу соҕус титирэҕи тосту баттаан, ас бастыҥа  чирэстэһэн, тайах мас оҥоһунна. 
Итиэннэ суолун сүтэримээри, атыҥҥа аралдьыйбакка, сири чинчийэ көрө истэ.

Биирдэ өйдөөбүтэ дэриэбинэ кытыытыгар турар тумуһахха кэлбит. 
"Бай, доҕоор! 
Бу кылабыыһаҕа сатана Аппырыыһа тугу сиэри кэллэҕэй? Арах-арах, атын абааһы батыһыннарбыт буоллаҕа дуу",--санаатыттан бэйэтэ саллан, туох тахсыан бу оҕонньору суоллаабытын аны кэмсинэр аакка барда. "Маарыыны быһа манна кэлээри хаампыппын буолбаат. 
Аньыыката бэрт, арыый эрдэ, өссө да хачымахтаһыах киһини..."--диэх курдук гынан иһэн, кириэс икки, сулус икки килэбэчийэр, ыраахтан сандаарар сирдэригэр, кылабыыһаҕа дьон сылдьарын таба көрдө.

Морууса сыыспатаҕа, ити илэ этэ. 
Ол иһин оргууй аҕай чугаһаабыта.  
Аппырыыс оҕонньор, ээ, арба даҕаны... били ыала киһи уҥуоҕун таһыгар сылдьар эбит буолбат дуо, тимир эрэһээҥкигэ тайанан турар. 
Дьэ, били сарсыарда маҕаһыын таһыгар кэннилэриттэн көрөн хаалбыт үс киһитэ илэ бэйэлэринэн манна оҕонньордуун сэргэстэһэ тураллар. 
Эмээхсин чугаһаата. 
Тугу кэпсэтэллэрин истээри, былаатын уһугун кулгааҕын кэтэҕэр иилэ кэтэрдэн кэбистэ.

- Толик, Алик... дьэ, бу... ийэбит бу манна сытар. 
Кини эппитин курдук, сырдык кэриэһин толорон, эһигини бу аҕаллым. 
Уонна бу эргин хаһан да үктэммэккит, ону өйдөөҥ. 
Ийэҕит ону көҥүллээбэт...—өрүкүйбүт баттахтаах аҕамсыйбыт киһи ботугуруур кэриэтэ саҥарар.

- Ийэбит дууһата субу кэмҥэ үөһэнэн эргийэ көтөн эһигини көрөн турар буолуохтаах. 
Оҕолоро улааппыттарын, дьон тэҥинэн үөрэхтэнэн эрэллэриттэн үөрээхтиирэ чахчы...

Арааһа, ити этэр Толига-Алига быһыылаах, били туппут чымадаанныҥы курдук бартыбыалларыттан дьэрэкээн бэйэлээх сибэккилэри ороон таһааран, "Астахова Анна Алтановна" диэн бэлиэлээх эргэрбит уҥуохха тэлгэтэ уурдулар.

"Тыый, арба да, бу били... Аппырыыс ыала Алтаннаах кыыстара дии... 
Ээ, Аанчык эрэйдээх үс сыллааҕыта эдэригэр да өлөөхтөөбүтэ. 
Морууса ол саҕана оҕолоругар куоракка күүлэйдии сылдьыбыта. 
Аанчыгы кэргэнэ кэлэн көмөн барда диэбиттэрэ.
Оҕолордоох эбит буолбаат",--Морууса чахчы соһуйан, саҥа аллайа сыһан, былаатын тумсун быһа ытыран, айаҕын саба тутунна...

- Аанчык-баанчык... Анчик-бантик, чыычаах... бу мин эйиэхэ... бүтэһик кэһиим,--диэт, аҕалара киһи бөтө биэрдэ уонна бэйэтин бартыбыалыттан хасыһан дьоҕус термоһы таһаарда.

Морууса соһуйуон иннигэр, киһи ол термостан тобус-тоҥ  мороженайы ороон ылан, били уҥуохха ууруллубут ойуулаах чааскыга, бүлүүһэҕэ өрөһөлүү кутта...

Аппырыыс да, дьон да тугу да саҥарбаттар. 
Күһүҥҥү күн оту-маһы быыһынан күлүмүрдэтэн, билигин да сэниэлээхпин диэбиттии, тоҥ мороженайы төбөтүттэн сылытан уулларан барда. 
Чааскыга өлгөмнүк кутуллубут мороженай, тула өттүттэн ирэн, чаккырыы таммалаан, сааскы таммахтааҕар буолуох, ордук харах уутун  санатта. 
"Экчи,  харах уутугар дылы буолан... 
Ґс соҕотох хаалбыт эр киһи муҥнаах хараҕын уутун санатан бу үрүҥ илгэ минньигэс ас тэҥҥэ курутуһарга дылы... 
Буолар да эбит..."—диэн, кини да буоллар, олус саллан, хорсун бэйэккэтэ хараастан, эдэркээн сааска быстыбыт олоҕу аһыйан, Морууса  тыас хомунна...

Сарсыныгар Аппырыыс лааппытыгар хойутуу тиийбитэ. 
Бэҕэһээҥҥи ыалдьыттарын, сиэнэ кэриэтэ Аанчык эрэйдээх дьонун, пуорка атаарсан баран бу кэлэн олорор. 
Оҕонньор, табаҕын уотун күөдьүтэ-күөдьүтэ, аа-дьуо кэпсиирин Моруусата ылы-чып олорон истэр, дөрүн-дөрүн былаатын уһугунан дьолточчу иһэ охсубут  халтаһаларын соттумахтыыр.

- Сарсыардаттан куукунаҕа Аанчык мэтириэтэ ыйаммытын көрбүтүнэн киирэр идэлэммиттэр. 
Уолаттар куруук ийэлэрин мөссүөнүн кытта кэпсэтэр үһүлэр. 
Оннооҕор, киэһэ утуйалларыгар кытта киирэн, бакаалаһан тахсар дьон буоллахтара... 
Аҕалара биир оннук. 
Аанчыгын умнуо суох быһыылаах, сүрэҕим сэрэйэр, оҕолорунан эрэ олороохтуур. 
Бүтэһиккитин үс сылбар эрэ кэлэн бараарыҥ диэн үлэспит эбит. 
Уҥуоҕум сиҥнибит да буоллаҕына көннөрөөйөххүн, тыытаайаххын диэбит. 
Ол кэннэ хайаҕыт да, хаһан да миэхэ кэлбэккит диэн кытаанахтык кэриэһин эппит эбит. 
Ону толорон, Туолук ити оҕолорунуун кэлэн барда, аны бу дойдуга хайа-хайалара эргиллибэттэр...

- Букатын кыра оҕо этэ буоллаҕа, Аанчык барахсан... 
Ити хантан сиэри-туому билээхтээн, дьонун аны уҥуохпар кэлээйэххит диэн боппут буоллаҕай,--Морууса сөҕөр.

- Дьиҥ сахалыы да оннук буоллаҕа, "уһун уутугар утуйбуту" уйгуурдар урут аньыы дэнэрэ... 
Ол сиэринэн сөпкө дьаһайдаҕа... 
Оҕолорун туһугар, кинилэр эрэ этэҥҥэ буоллуннар диэн өлүүттэн муннарбыт быһыыта буолаахтыа. 
Ол иһин хайдах өйдүүрүнэн муҥнанаахтаатаҕа...—Аппырыыс ах барар.

- Баҕар, кэргэнэ саҥа олохтоннун, соҕотоҕун хаалбатын  диэн эппитэ буолуо,--ким эрэ оргууй тыл кыбыппытыгар биирдэ өйдөөбүттэрэ, килиэп ылааччылар  бары Аппырыыһы мыҥаабыттар.

- Оттон, эһээ Аппырыыс, Аанчык субу өлөөрү сытан кэргэн барбыта дииллэрэ кырдьык дуо? 
Хайдах-хайдаҕый, арааһы кэпсииллэр ээ...—хайалара эрэ алҕаска айахтаппытын ойоҕоско аспыттарын оҕонньор таба көрдө.

- Ээ, бу да киһини... Лахсыйыма, оҕонньору уйадытыма... Санатыма, ааспыты баран...

Ити икки ардыгар сөмөлүөт тыаһа өрө бирилээн тахсан, оруобуна маҕаһыыны үрдүнэн тэлээрэ көттө. 
Кынаттарынан сапсыммахтаабыт курдук, икки өттүнэн иэҕэҥнэтэлээн баран, дьэ, тутуһуохтаах хайысхатыгар киирэн, оннун булан уоскуйан, көбүс-көнөтүк тус соҕуруу диэки түһэ турда.

- Оо, оокколорум барахсаттар, көттүлэр. 
Этэҥҥэ сылдьыҥ, тоойдоруом, дьон киэнэ маанылара буолаарыҥ, ийэҕитин ааттатаарыҥ...--Аппырыыс оҕонньор, чарапчыламмыта буолан,  чаалыйан тахсыбыт хараҕын уутун харытынан хаһыйда, көхсүн тыастаахтык этиттэ...
