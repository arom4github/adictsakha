Анатолий ГОГОЛЕВ ойуута.<br>Бэлэмнээтэ А.ГУРИНОВ.<br>Таптал ыһыаҕа<br>СВЕТЛАНА ПАХОМОВА <br>Кыым  хаһыат № 12 (21954) 06.04.2010

Көрбүтүм эйигин ыһыахха
Кымыспыт иһиитин саҕана
Үөрүүттэн-көтүүттэн долгуйан
Үчүгэй да этэ ыллыахха!

 
– биһиги оҕо эрдэҕинээҕи ырыабыт тыллара аһаҕас түннүктэн эрчимнээхтик кутуллар. 
Дьүөгэбин кытта үлэ чааһын кэнниттэн сааскы куорат уулуссатынан наҕыллык хааман, эдьиийбэр күүлэйдии баран иһэбит. 
Кыыһым, дириҥник өрө тыынаат, кэпсээн барда:

"Ыһыах саҕаланара чугаһаата. 
Быйыл баҕас дойдум ыһыаҕар барыам диибин да, хайдах буолар... 
Отут сыллаах олоҕум устата балачча элбэх ыһыаҕы көрдүм да, ол оҕо сааспын түмүктүүр эмиэ да үөрүүлээх, эмиэ да курус сайыһыы аргыстаах ыһыахпын субу баардыы өйдүүбүн, күндүтүк саныыбын. 
Ити ырыа миэхэ бастакы тапталбын санатар.

Уйусхаанныын биир кылааска үөрэммиппит. 
Кини оскуола бастыҥ спортсмена: баскетболист, тустуук бэрдэ этэ. 
Уһун дьулурҕа уҥуохтаах, хара будьурхай баттахтаах, хойуу хаас аннынан уоттааҕынан көрбүт үгүс оонньуулаах-дьээбэлээх уолчаан мэлдьи болҕомто киинигэр сылдьара. 
Кинилиин эйэргэһэр, доҕордоһор да кыыс элбэҕэ эрээри, миэхэ ураты сыһыаннааҕын, уора-көстө кэтээн көрөрүн сэрэйэрим.

Уон сыллаах үлэбитин түмүктээн, эксээмэннэрбитин туттаран, ситии-хотуу аттестатын ылбыппыт. 
Самаан сайыны уруйдуур уйгу-тунах ыһыаҕа үүммүтэ. 
Сарсыарда эрдэ туран ийэм банкеппар анаан тикпит былаачыйатын өтүүктэммитим. 
Сиэркилэм иннигэр уһун сымнаҕас баттахпын плойканан өөр-өр кичэйэн эриммитим, Уйусхааҥҥа хайдах көстүөхпүн, кини туох диэн саныы-саныыбын, боростуой хара харандааһынан биллэ-биллибэттик хааспын, хараҕым кылдьыытын соттубутум, кыһыл помаданан иммин, уоспун тэтэрдибитим. 
Хайдах тутуннахпына, мичээрдээтэхпинэ ордук буолуон бэрэбиэркэлээн көрбүтүм. 
Мэлдьи маннык үөрэ-сэгэйэ сырыттахпына, Уйусхааҥҥа сөбүлэтиэхпин сөп эбит дии санаан, тутум үрдүүргэ дылы гыммытым.

Биһиги ыһыах ыһар сир, Үөттээх алаас, аттыгар олорорбут. 
Онон Үөттээх миэхэ ыһыахтыыр эрэ буолбакка, кырабыттан санаатаҕым ахсын дьиэрэҥ ойбут, сайын-саас аайы оонньоколообут аҕай сирим. 
Ону ааһан оскуоланы бүтэрэр эксээмэммэр бэлэмнэнэ сылдьан Үрдүк Айыылартан "5" сыананы көрдөспүт, элэ-была   тылбын бараабыт ытык сирим. 
Улаатан да баран, дьонтон тэйиччи соҕотох кэлэн санаабын сааһылыы, дууһабар мустубут хомолтобун-хоргутуубун тоҕо сайгыы кэлэрим, Уйусхааммын саныырым. 
Үөттээх нэлэмэн, холку киэлитэ миигин наар маанылыыр, көрдөһүүбүн хаһан да быһа гыммат буолара.

Дьэ, ол күн эмиэ алаас барахсан алтан отунан арылыйа, минньигэс сыттаах дьэрэкээн сибэккитинэн мичилийэ, хойуу бочур куударалаах үөттэрин үмүөрүтэ, сиэдэрэйкээн лыах үөрүнэн тэлибирии, күөрэгэй тойугунан дьурулуу, кэҕэ "кук-куугунан" уруйдуу көрүстэ. 
"Оҕом барахсан, бүтэһигин көрөн хаал" диэбиттии, бары кэрэтин хаһааҥҥытааҕар да дэлэйдик тэлгэппит, ырыатын-тойугун өссө элбэппит, мүөттээх арамаат сытын өссө хойуннарбыт этэ. 
Оччолорго төһө да оҕотук буолларбын, тапталлаах Үөттээхпэр бүтэһик ыһыаҕым буоларын, аны өтөрүнэн манна  үктэммэппин сэрэйэн, сүрэҕим бүтэйдии "аһый" гыммыта, күөмэйбин туох эрэ бүөлүү турбута, хараҕым уута халыйан, били, кэрэ көстүү биир кэм куталдьыйан, туймаарыйан ылбыта...

Саамай чугас дьүөгэм, мотохоно курдук толору эттээх, кыра уҥуохтаах Мотя кыыс бу сүүрэн быйбырыйан иһэр эбит. 
Дэлби аҕылаабыт, дьэдьэн курдук тэтэрэ кыыспыт.

– Оҕолорбутуттан ким да суох, кэм да түөрт уолу кытта эн эрэ биһикки кэлбиппит. Хайа, бу туохтан саппаҕырдыҥ?

– Ээ, бэйэм. Оҕо сааспыт ааһа охсубута хомолтолоох даҕаны, Мотя. 
Аны хаһан да маннык бииргэ тутуспутунан ыһыахтаабат, мэниктээбэт, сарсыарда аайы оскуолабытыгар сүүрбэт буоллахпыт. 
Ким үөрэнэ, ким үлэлии тарҕаһыахпыт.

– Уу дьэ, санааргыах сир баппатаҕа. 
Ол оннугар атын доҕоттордонуоҥ, тапталгын көрсүөҥ, килэйбит-халайбыт Москуба куоракка үөрэниэҥ турдаҕа. 
Хата, кыыстара, нуучча красавчигар кэргэн тахсыаҥ... 
Мм-да-а... Кырдьык, эйигин суохтуурум, тулаайахсыйарым буолуо. 
Дьүөгэм сыыһа, оттон эн миигин ахтыаҥ дуу?

– Оттон ол иһин этэбин ээ, арахсар күммүт тирээн кэллэ, –Мотяны кууһан ылабын.

– Чэ, оччоҕо төттөрү кырабытыгар түһүөххэ. 
Эмиэ улахан баҕайы баанчыктаах, кып-кылгас былаачыйалаах первоклашка кыргыттар буолан хаалыах, ээ, Сардаана?

– Аптааҕым эбитэ буоллар, кэнники сыллары, 8-10 кылаастары эргитиэм этэ.

– Бэй, ол тоҕо? Чэ, кэл, хата хаамсыах. 
Олус үчүгэй дии, эдэр сааска үктэннибит, иннибитигэр интэриэһинэй да интэриэһинэй олох күүтэр. 
Мин куоракка барарбын долгуйа күүтэбин. 
Оо, арай университекка киирэн хаалыым! 
Мин саҕа дьоллоох киһи суох буолуо этэ!

Мотя Уйусхааны таптыырбын билбэт этэ. 
Сүрэхпэр ньургуһун буолан тыллыбыт нарын иэйиибин кыра да тыалтан харыстыырым, бүөбэйдиирим. 
Уйусхаан олохпун бүүс-бүтүннүү толороро. 
Ахсыс кылаастан ыла дууһабын туппута. 
Кылаас аанын аһаат, харахпынан кинини көрдүүрүм. 
Баар буоллаҕына, санаам көтөҕүллэ түһэрэ, Мотябын дьээбэлиирим бэргиирэ. 
Оройуоҥҥа күрэхтэһэ бардаҕына эбэтэр биирдэ эмэ ыалдьан кэлбэтэҕинэ, аат эрэ харата сукуҥнуурум. 
Үөрэммэт кэммитигэр ханна эмэ ыраахтан да буоллар, хайаан да көрдөхпүнэ сатанарым. 
Кини мөссүөнэ сүрэҕим-быарым ортотунан киирэрэ...

Сыыйа оҕолорбут кэлитэлээн киирэн барбыттара. 
Кыргыттар бары банкеттыыр былаачыйаларын кэппиттэр, тупсубуттар аҕай. 
Уйусхаан ол ыһыахха хойутаан кэлбитэ. 
Хаһааҥҥытааҕар да тупсубут: хааһа өссө хараарбыт, баттаҕа өссө өрүкүйбүт. 
Спортивнай суумкатын окко уураат, салапаантан ийэтэ буһарбыт "В добрый путь!" кириэминэн суруллубут, олус кэрэ көстүүлээх туордун хостообута. 
Онуоха бары хаһыытыы, ытыспытын таһына түспүппүт.

– Бээ, мин, сардааналаах туорду аҕалбыт киһи, Сардаана аттыгар олоруум. 
Эн үрдүк ааккар ийэбин анаан-минээн сардаананан киэргэтэригэр көрдөспүтүм, – дии-дии, кэккэлэһэ олорбута. 
Оҕолор: "Сардаана кэм да очукуо хомуйсар", — дэстилэр. 
Кыбыстан, иэдэһим итийэн хаалбыта.

– Имиҥ тэтэрэн, оруобуна сардаана курдук буоллуҥ дии, – диэт, иэдэспиттэн "чоп" гынан ылла.

Миэхэ нөрүйбүтүгэр күлсүү, хаһыы-ыһыы бөҕө буолбута. 
Ити курдук үөрэ-көтө, улахан дьон буолбуппутунан эҕэрдэлэһэ, ким туох былааннааҕын туһунан кэпсэтэ-кэпсэтэ аһаабыппыт.

Сотору күрэхтэһии буоларын биллэрбиттэрэ. 
Уйусхаан уонна Уолан кыттыахтаахтара. 
Уйусхаан сүүрэн кэлэн мастеркатын санныбар быраҕаат: "Миэхэ кытаатан үчүгэйдик ыалдьаар", – диэн кулгаахпар сибис гыммыта. 
Бастаан тустуу буолбута. 
Уйусхаан нэһилиэк киэн туттуута, оройуон чөмпүйүөнэ, бөҕө-таҕа көрүҥнээх, сымарыттыбыт быччыҥнаах Баасканы кытта тустар буолбута. 
Кини кэтит, баараҕай көрүҥэр холоотоххо, Уйусхааммыт көнө, дьылыгыр эдэр тиити санатара. 
Хамсаннаҕын ахсын бэйэтигэр сөрү-сөп чэгиэн быччыҥнара күүрэллэрин, имигэс, сымса туттуутун таптыы көрө туран, Егор Неймохов "Хапсыһыы" кинигэтин санаан кэлбитим. 
Онно Гошалаах Света эмиэ биир кылааска үөрэнэллэр дии. 
Биир кэмҥэ Уйусхаан ол кинигэни оскуолаҕа илдьэ кэлэн бэрэмиэнэ кэмигэр мэниктиирин да умнан, ааҕа сылдьыбыта. 
Ол ыһыахха мин эмиэ Света курдук, Уйусхааҥҥа "ыалдьыбытым". Уйусхаан ол ааҕарыгар миигин санаабыта, Светаҕа майгыннаппыта буолуо дуо? 
"Хапсыһыыны" ааҕарбар   кинини элбэхтэ санаабытым, уонна наар кинилэр оннуларыгар биһи иккини туруоран көрөрүм. 
Ол ыраламмыппын билэн, Үөттээҕим барахсан миигин дьоллоору, ол көмүс түгэни бэлэхтээтэҕэ.

Саастаах саастааҕа өтөн, Бааска 3:0 ахсааҥҥа кыайан испитэ. 
Биһиги "Уйусхаан! Уйусхаан!" – диэн харса суох хаһыытыырбыт. 
Испэр: "Уйусхаан кыайыахтаах, хайаан да кыайыахтаах!" – диэн көрдөһө турбутум. 
Тустуу бүтэрэ олох кыра хаалтын кэннэ, эмискэ Уйусхаан киһитин атаҕыттан харбаат, өрө көтөҕөн таһаарда да, тиэрэ быраҕан түһэрдэ!
 Үөрүүбүттэн, сүүрэн тиийэн моонньугар ыйана түспүппүн, сыллаан ылбыппын бэйэм да билбэккэ хаалбытым. 
Тэйэн баран, дьэ өйдөөн, кыбыһынным. 
Төбөбүн өндөппүппэр харахтарбыт харсыһа түстүлэр. 
Уйусхаан махтаммыттыы өр имэрийэ көрдө уонна:

– Эн көмөлөстүҥ дии, эн баар буолан, эйиэхэ саакка кииримээри кыайдым, күүһэ-уоҕа ынырык. 
Аны да көмөлөһөр буолаар. 
Физкультурнайга үөрэххэ киирдэхпинэ, күрэхтэһэрбэр эйигин саныыр буолуом, – диэтэ.

Кыайыы үөрүүтүгэр, эбии арахсарбыт чугаһаан, синигэр түһэн, хорсун санаатын киллэриммит быһыылааҕа. 
Ити киэһэ кулуупка дискотекаҕа наар мин таспар үҥкүүлээбитэ, бытаан муусука холбонноҕун ахсын вальска ыҥырара, кулгаахпар ип-итиинэн тыынара, биилбиттэн ыксары кууһара. 
Онно тоҕо эрэ оҕолор уруккуларын курдук күлүү гыммакка, буолуохтааҕын курдук ылыммыттара. 
Уолаттар үтүктүспүт курдук, кыргыттары уларыта сылдьан  үҥкүүгэ ыҥыраллара, улааттыбыт оҥостон боччумура тутталлара.

Дискотека кэнниттэн дьиэбэр атаарбыта. 
Дэриэбинэ устун оргууй аҕай сиэттиһэн хаамсыбыппыт. 
Хайабыт да арахсыан баҕарбакка, атахпыт бэйэтэ ыһыахтыыр сиргэ аҕалбыта. 
Ыскамыайкаҕа олорон кэҕэ этэрин, үрүҥ түүн нуһараҥын иһиллээбиппит. 
Онтон сырсыакалаһан, мэниктээн барбыппыт. 
Уйусхаан миигин көтөҕөн ылан эргитэ оонньообута. 
Мэйиим эргийэн охтон истэхпинэ, биилбиттэн харбаан ылбыта, уоскуйуохпар диэри өйөөн, хап-хара хараҕынан сирэйбин болҕойо одуулаабыта... 
Мин кини баарыгар өрүү симиттэр, долгуйар бэйэм холкубар түһэн хаалбытым. 
Кини бэйэтигэр ыксары тардан ылбыта.

– Наһаа да нарыҥҥын, чахчы сардаана сибэкки курдуккун, – иэдэспэр иэдэһин сыһыары туппута уонна...уоспар уоһун даҕайан оргууй уураан барбыта. 
Бастаан нарыннык, сэрэнэн. 
Мин хайдах эрэ сэниэм эстэн, эт-этим минньигэстик дьырылаан, таалан туран хаалбытым. 
Киэр анньыбатахпыттан эр ылан, сыыйа күүһүрэн, өр да өр имэҥнээхтик, уохтаахтык уураабыта. 
Бэйэм да билбэппинэн киниэхэ хардаран, хаһааҥҥыттан эрэ уураһа үөрүйэх киһи курдук, уураспытынан киирэн барбытым. 
Ип-итии, имэҥнээх, иҥсэлээх уос моойбунан, түөспүнэн сүүрэлээбитэ. 
Мин, дьэ, өйдөнөн, Уйусхаан илиититтэн төлө көтөн, туора ойбутум. Чэпчэки, акаары быһыыбыттан кыбыстан кып-кыһыл буолбутум, былаачыйам уолугун көннөрүнэр аакка түспүтүм.

– Бырастыы гын. Эйиэхэ туох да куһаҕаны оҥоруом суоҕа. 
Эйигин көрдүм да, наар кууһуох, таптыах санаам кэлэр. Кыбыһыннаххына, өссө ордук тупсаҕын.

– Эн урут уураспытыҥ дуу?

– Суох. Эйигин урут оонньоон ууруурум, билигин дьэ... – этэн иһэн тохтоон хаалла.

Ол түүнү быһа паарка устун хаама сылдьан уруккубутун ахтыспыппыт, көрүдьүөстээх түгэннэри саныы-саныы дьоллоохтук күлсүбүппүт.

Мин Москубаҕа журфакка киирбитим, оттон кини – Иркутскайга, физкультурнайга. 
Бастаан суруйсубуппут. 
Онтон суруктара улам аҕыйаан, кэнники олох да хоруйдаабат буолбута. 
Мин да хардата суох тугу суруйуомуй, тохтообутум. 
Дьоно атын улууска көһөн, дойдубар тиийдэхпинэ, суох буолара.  
Маҥнай олус ахтарым, түүн аайы түһээн көрөрүм. 
Бэл, кинини суохтаан ардыгар кистээн ытыырым. 
Араас санаа киирэрэ. 
Атын кыыстаммытын сэрэйбит этим. 
Үһүс кууруһу бүтэрээри сырыттахпына Мотям Уйусхаан  ыал буолбутун суруйбута. 
Төһө да эрдэттэн сэрэйдэрбин, олус соһуччу, ыарыылаах сонун этэ. 
Халлааным хараҥарбыта, аат эрэ харата сукуҥнуур буолбутум. 
Олохпор бастакы таҥнарыы охсуутуттан эрэйдэнним да этэ... 
Ол сыл үөрэхпэр "үстэммитим". 
Атын хайа да уолга чугаһаабатаҕым. Москубаҕа саха уола элбэҕэ. 
Сотору-сотору мустааччыбыт. 
Бириэмэ эмтиир. 
Бастакы тапталым, хомолтом бааһа улам оһон, өйүм-санаам уларыйан барбытым. 
Аттыбар аалыҥнаһар, үгүстүк ыалдьыттыыр, киинэҕэ-тыйаатырга ыҥырар, уолаттарга аралдьыйбытым. 
Үөрэхпин бүтэрэр сылбар кэргэн тахсыбытым да, табыллан олорботохпут, үс сылынан арахсыбыппыт. 
Оттон Уйусхаан кэргэниниин Бүлүүгэ олохсуйбуттарын, икки оҕоломмуттарын истэбин.

Билигин ыһыах чугаһаата да, наар ол Үөттээхпэр бүтэһик ыһыахпын, дьоллоох оҕо сааспын, Уйусхааммын саныыбын.  
Ийэлээх аҕам өлөн, бииргэ төрөөбүттэрим бары атын-атын сиргэ олохсуйан, дойдум ыһыаҕар онтон ыла сылдьа иликпин. 
Олохпор туох эрэ ыараханы көрүстүм да, Үөттээхпин түһүүрүм үксээн эрэр. 
Дойдум барахсан "кэлэн күүстэ-сэниэтэ ылын, мин көмөлөһүөм", – дииргэ дылы. Барыахпын саныыбын да, наар туох эрэ мэһэйдээн иһэр", – Сардаана курус кэпсээнин түмүктээтэ.

Төрөөбүт-үөскээбит дойдуну кытта сибээһи быһыы сахаҕа, чахчы улахан охсуулаах. 
Дойдуҥ син биир төрөппүт ийэҥ тэҥэ. 
Оҕону ийэтиттэн араардахтарына эрэйдэнэрин курдук,  дойду ахтылҕана эмиэ оннук ыарыылаах. 
Сардаана Үөттээҕэр тиийэн астына-дуоһуйа сынньанара, оҕо эрдэҕинээҕитинии көрдөһөрө-ааттаһара буоллар, баҕар, табыллыбатах олоҕо оннугар түһүө, аналын, дьолун көрсүө этэ дии санаатым.
2002 сыл.
Светлана Пахомова.

