"Сайсарыга"  — олохтоох асчыттар <br> Раиса СИБИРЯКОВА <br> Саха сирэ хаһыат №1 06.01.2004
Ахсынньы 22-23 күннэригэр "Сайсары" ырыынакка кондитерскай ас-үөл быыстапка-дьаарбаҥката тэриллиэҕэ. 
Бу дьаһал, Тыа хаһаайыстыбатын министерствотын астыыр-таҥастыыр департаменын начальнига Р.П.Гудуева быһаарарынан, олохтоох астыыр тэрилтэлэр оҥорон таһаарар кыахтарын көрдөрөрү таһынан, кинилэри түмэр, сомоҕолуур соруктаах. 
Ырыынакка урукку өттүгэр наар эт уонна балык атыыланар эбит буоллаҕына, билигин килиэп-буулка оҥоһук эмиэ атыыланар буолуоҕа. 
Итинэн астыыр тэрилтэлэр бородууксуйаларын тиксиһиннэрээччитэ суох батаралларыгар усулуобуйа тэриллиэҕэ. 
Быыстапка-дьаарбаҥкаҕа Дьокуускайтан килиэп комбината, бас билии көрүҥүттэн тутулуга суох 18 астыыр тэрилтэ, ону таһынан Хаҥалас, Нам, Мэҥэ-Хаҥалас улуустарын кондитердара, кулинардара кыттыахтара.

Тыа хаһаайыстыбатын сайыннарыыга туһуламмыт Президент программатын чэрчитинэн республикаҕа үгүс үлэ ыытылынна. 
Чуолаан, астыыр-таҥастыыр салаа атаҕар турда, олохтоох асчыттар табаардара республика тас өттүттэн аҕалыыны кытары күрэстэһэр кыахха киирэн эрэр диэн бигэтик этиэххэ сөп. 
Холобур, Дьокуускайдааҕы килиэп комбината күн бүгүн республика столицатын уонна куорат таһынааҕы бөһүөлэктэр маҕаһыыннарын килиэп уонна кондитерскай оҥоһук 140 көрүҥүнэн хааччыйан олорор. 
Мирнэйгэ, Алдаҥҥа, Нерюнгрига итиэннэ улуустар кииннэригэр бэкээринэлэр уонна кондитерскай, кулинарнай сыахтар таһаарыылаахтык үлэлииллэр. 
Розаида Петровна этэринэн, общественнай аһылык тэрилтэлэрэ сылга 2 тонна кэриҥэ бородууксуйаны оҥороллор. 
Онон, республика хас биирдии олохтооҕор сылга ортотунан 12 киилэ кондитерскай аһылык тиксэр. 
Ити эрээри, олохтоох тэрилтэлэр кэмпиэт, мармелад курдук араас минньигэс аһы кыайан оҥорбот буоланнар, республика таһыттан киллэриллэр ас-үөл ылар өлүүскэтэ билигин даҕаны ботуччу соҕус. 
Ол иһин, олохтоох оҥорон таһаарааччылары өйүүр итиэннэ кинилэр бородууксуйаларын батарыыга саҥа суолу-ииһи тобулар наада. 
Ити биир дьаһалынан бу быыстапка-дьаарбаҥка буолар. 
Онон, өрөбүл кэмнэргэ куорат олохтоохторун ырыынакка сылдьаргытыгар ыҥырабыт!

