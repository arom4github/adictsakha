Сытыы сэпкэ сэрэх наада...<br>ВИТАЛИЙ СУР<br>Кыым  хаһыат №  45 (22089) 15.11.2012

Үөһэнэн-алларанан аамайданыы буола сырытта. 
Сата баһын тоҕо тарпыт дьону бэйэҕит билэҕит: олигарх Прохоров, экс-бэрэсидьиэн Минтимер Шаймиев. 
Алларанан өссө биир киһи баар – "үрүҥ лиэнтэлээх" оппозиция чилиэннээтэр чилиэнэ бэйиэт Дмитрий Быков. 
Дьиҥ иһигэр киирдэххэ, Михаил Прохоровтан итинтэн атыны кэтэһиэ да суохха баара. 
Ону баара биһиги ааспыт быыбарга кимнээҕэр элбэх куолаһы биэрэн киниттэн элбэҕи эрэйэрбитин, ону ааһан киниэхэ эрэнэрбитин биллэрэн турабыт. 
Онон баара-суоҕа "тоспутун" ыллыбыт.

Тыл барда – ох барда

Хапытаал ханнык баҕарар "саллаата" хаһан баҕарар космополит буолар. 
Атыннык эттэххэ, хапытаал "интернационалиһа". 
Интернационалиһы – пролетариат "космополитын" кытта булкуйбаккытыгар көрдөһөбүн.

Хапытаалга саамай табыгастаах быһыы-майгы маннык: сир баайдаах территориялар социальнай ноҕуруускаттан босхолонуохтаахтар, ол эбэтэр олохтоохторун хомуйан ылан куораттарга, куораттар агломерацияларыгар, быһата "геттоларга" мунньуллуохтаах, арыгынан-наркотигынан "ааттарын" билбэт ааргыларга кубулутуллуохтаах, бүтэһигэр мэйиилэригэр "чип" туруоруллуохтаах. 
"Биороботтар" аармыйалара бэлэм. 
Бу омос эрэ олуона курдук – Арассыыйа Уопсастыбаннай Палаататын курдук дьоһуннаах тэрилтэ, холобур, "Оҕо саас-2020" форсайт-бырайыак" диэни үөтэн таһаарбыта баар. 
Биллэн турар, бу тэрилтэҕэ араастаан сыһыаннаһыахха сөп эрээри, бу бырайыакка 2020 сылга оҕолорго "чип" туруоруу туһунан этиллэр буоллаҕына, бу "бырахтарбыт" дьон мунньахтара дуу диэн санааҕа кэлэҕин. Онуоха бастакы хардыылары, ол эбэтэр ювенальнай юстиция дьайыыларын күн бүгүн киллэрэн эрэллэр. 
Оттон Саха сирин Уопсастыбаннай Палаатата маны утары үлэлиир кыахтаах чөл дьонноох дуо?

Хапытаал "саллаата" хаһан да тутулуга суох бэлиитик буолбат. Тоҕо диэтэххэ, ханнык баҕарар бөдөҥ баай-дуол арҕаа дойдуларга "аадырыстаах". 
Онтон атын буолар кыаҕа суох. 
Оффшор зоналарын, омук бааннарын чэпчэки кирэдьииттэрин нөҥүө. 
Кини миллиардынан үбэ арҕааҥҥы бааннарга сытар, миллиардынан суумалаах хамсаабат баайа арҕааҥҥы дойдуларга турар буоллаҕына – кини кимий? 
Ким кинини салайарый? 
Кылаабынайа, хантан?

Биирдэ баран эттэххэ, Прохоров диэн хайаларай? 
Хантан кэлбит киһиний? 
Билиҥҥитэ ханнык да бэлиитик буолбатах, ол эбэтэр кини тыллара туох да суолтата суохтар. 
Өскөтүн кини соҕотоҕо эбитэ буоллар диирбитигэр тиийэбит.

Татарстан экс-бэрэсидьиэнэ Минтимер Шаймиев – Бабай, дьиҥинэн, киһи "бабат" диэҕин тугу да эппэтэ. 
Ааспыт сүүрбэччэ сыл устата "куукунаттан" саҕалаан саамай үрдүк таһымҥа тиийэ тыллаах-сыҥаахтаах барыта ньаҥсыйбыт тыллара. 
Арай саанар хабааннаахтык эппититтэн "һык" гыныахха сөбө эбитэ буолуо – "Биир ньыгыл Арассыыйа" баартыйаҕа национальнай өрөспүүбүлүкэлэр "билиҥҥитэ эрэ куоластыыбыт (пока голосуем)" диэбитин болҕомтоҕо ыллахха.

Кини курдук ыйааһыннаах киһи, буолаары буолан Арассыыйа национальнай өрөспүүбүлүкэлэриттэн, СНГ дойдуларыттан киһи бөҕө мустан олордоҕуна тоҕо итинник быһа-хото эппитэ буолла? 
Син муударай соҕус киһи буолуохтаах этэ.

Эмиэ ити кэмҥэ Дмитрий Быков диэн бэйиэт Казань куоракка кэлэн "лиэксийэ" ааҕар уонна Арассыыйа ыһылларыгар саарбахтааһын суоҕун туһунан бигэ тойуктаах киһи буолан биэрэр. 
Кини эппитинэн, Уһук Илин, Сибиир уонна Кавказ бэрт сотору кэминэн "тутулуга суох судаарыстыбаларга" кубулуйуохтара, оттон Татарстан Арассыыйа туһугар "туспа-туора анклав" буолбута ырааппыт үһү. 
Быһата, бэл, бэйэтин эргимтэтэ "бешеная собака" диэн ааттаабыт киһилэрэ Збигнев Бжезинскэй аттарбыт геобэлиитикэтигэр "ыт кутуруга" буолан эйэҥэлээбит.

Онон бу киһи таах сылдьыахтааҕар "буревестник" российского распада" диэн аатырда.
 
Биир сиргэ биһиктээхтэр
 
Дьэ, бу үс киһи болдьоспут курдук биир сыалы-соругу "ытыалаабыттарын" тэҥэ буолла.
 Национальнай боппуруоһу.
 "Бабай" уонна Быков национальнай боппуруос килбэйэр киинигэр – Казань куорат трибунатыттан, оттон Прохоров ханна да туран лахсыйбытын иһин син биир татаардары таарыйарын билэн туран.

Бу үс дьонтон Арассыыйа төрүт Сокуонун туһугар Минтимер Шаймиев эрэ туруулаһарга дылы. 
Ол эрээри, "дылы" диэбиккэ дылы, федеральнай суруналыыстар суруйалларынан, кини тыл этиитин кэннэ Казань былаастара "Хизб ут-Тахрир" диэн Арассыыйа үрдүнэн экстремистии тэрээһининэн биллэриллибит хамсааһын сэтинньи 11 күнүгэр түмсүү оҥороругар көҥүл биэрбиттэр. 
Ислам судаарыстыбатын тэрийэр сыаллаах-соруктаах фундаменталистар баартыйаларыгар.

Бэйэбит дьоммутун мөҕүттэн да биэрдибит: Шаймиев федеральнай былааһы хайдах курдук кум-хам саҥарда; оттон биһиги дьоммут "мыык" да диэбэттэр – дэһэбит.

Ол кистэлэҥэ, баҕар, биһиги чунуобунньуктарбыт уонна дьокутааттарбыт ортолоругар үтүмэн үбүн, хамсаабат баайын кыраныысса таһыгар саһыаран сытар киһи суоҕар буолаарай? 
Оттон Шаймиев "дьиэ кэргэнэ", кини уолаттара олус баай дьоннор. 
Ол эбэтэр, арҕааҥҥы дойдулары кытта силлибэт сибээстээхтэр, туллубат тутаахтаахтар.

Онон бэйэбит дьоммутун наһаа кыайбаппыт буоллар бэрт этэ. 
Билигин Госдуумаҕа сокуон барыла киирэн сытар: чунуобунньуктар кыраныысса таһыгар уурунуута, хамсаабат баайа суох буолуохтаахтарын туһунан.

Кырдьыга да, саха киһитэ бары өттүттэн ыараҥнатан, ыйааһыннаан баран сыана быһар саҥнааҕа куһаҕаныттан-куттаһыттан буолбатах. 
Ким эрэ "сыҥааҕа хамсаата" да түһүнэн иһэр диэн туох аатай? Татаар да буоллунууй.
 
Инникини "тымтыктаныы" торумнара
 
Биллэн турар, "күн өйдөрүнэн" сылдьан Арассыыйа Төрүт Сокуонун уларытан туран национальнай өрөспүүбүлүкэлэри суох оҥоруохтара суоҕа. 
Күн бүгүн балаһыанньа хаһааҥҥытааҕар да тыҥаан турар кэмэ. 
Холобур, билигин национальнай тэрээһиннэри суох оҥорор туһунан кэпсэтии барыаҕынааҕар, ногайдар автономия көрдүү олороллоро баар.

Аан дойду уопутугар баҕатыйан туран сигэнэр эбит буоллахха, маннык. 
Нууччалар Арассыыйа нэһилиэнньэтин 80-ча бырыһыанын ылаллар. 
Ол эбэтэр ханна баҕарар, хаһан баҕарар бу "мононациональнай" судаарыстыба буолуохтаах этэ. 
Дойду аҕыйах бырыһыанын ылар нэһилиэнньэлээх омук судаарыстыбаннас тэриммитэ диэн ханна да суох. 
Турцияҕа соҕотох курд омук нэһилиэнньэ 20 бырыһыанын ылар даҕаны, "аймахтарбыт" диэн ааттыыр туроктарбыт кинилэргэ автономия биэриэх быһыылара биллибэт. 
Сүүс бырыһыан кыргыахтара да буоллар биэриэхтэрэ суоҕа – арай "АХШ баһылыктаах аан дойду уопсастыбаннаһын" күһэйиитинэн эрэ кыайтарыахтарын сөп. 
Оттон ол даҕаны олус ыраах буолбатах.

Былыр былыргыттан Арассыыйа онтон атын тутуллаах судаарыстыба. Билигин кэлэн "уотунан оонньуу" сатыахтара дуо? 
Бу өттүнэн араас сабаҕалааһыннар бааллар.

"Либеральнай интернационализм" (liberal-internationalists), "либеральнай национализм" (liberal-nationalists), "либеральнайа суох национализм" (illiberal-nationalists) – бу Стратегическай уонна норуоттар икки ардыларынааҕы чинчийии киинин (The Center for Strategic and International Studies – СSIS) эспиэрдэрэ Вашингтон куоракка оҥорбут "Арассыыйа инникитин 2017 сылга диэри альтернативнай сценарийдара"
(Alternative Futures For Russia to 2017) дакылаатыгар этиллэр хайысхалар. 
Манна "Ороһуоспа түүн Путин Абыраллаах Киристиэс Харааныттан тахсан истэҕинэ өлөрөллөр" диэн барыйаан эмиэ көрүллэринэн дьону соһуппута биллэр.

Бу хайысхаларынан бардаҕына, Арассыыйа кэрэгэй кэскиллэниэхтээх. 
Бэйээт Быков эппит дойду бытархай судаарыстыбаларынан бытанар сценарийыттан саҕалаан, фашистыы аҥардаах "нелиберальнай национализм" сабардыырыгар тиийэ.

АХШ эспиэрдэрэ төрдүс хайысханы, ол эбэтэр "либеральнайа суох интернационализм" (illiberal internationalism) диэни тоҕо эрэ дакылааттарыгар ахтыбатахтар диэн буолар. 
Дьиҥинэн, РФ национальнай бэлиитикэтинсудаарыстыбаннай Стратегиятын барылыгар маннык сайдыы торумнара суруллан сылдьаллар эбээт.

 
Национальнай бэлиитикэ — хатан дьыала
 
Национальнай бэлиитикэ Стратегиятын барылын бары да буолбатар, сорохпут сирдэ, "ыкка бырахта" бадахтаах. 
Холобур, ханна да "өрөспүүбүлүкэ" диэн тыл кыбыллыбатах диэн. 
Кырдьык кыбыллыбатах, кыбыллыа да суохтаах. 
Тоҕо диэтэххэ, бу Арассыыйа судаарыстыбаннай тутулун тосхоллуур докумуон буолбатах. 
Оттон Арассыыйа федеративнай судаарыстыба буоларын туһунан докумуон баһыттан атаҕар диэри суруллар. 
Ханна да Төрүт сокуон балаһыанньаларыгар "атаакалыыр" сибики суох.

Хас докумуон аайы национальнай өрөспүүбүлүкэлэр ураты бэйэлээхтэрин чорботуу халы-мааргы дьыала буолара, дьиҥэр, өйдөнөр куолу. 
Арассыыйа федерацията биир сомоҕо судаарыстыба буоларын туһунан этэр буоллахпытына, биллэн турар, "национальнай култуурунай автономия" ("автономия" диэн тыл ис хоһоонун бэйэҕит ырытан көрүҥ) туһунан этиллиэхтээх.

Туох-ханнык иннинэ Стратегия барыла элбэх омугу, ол иһигэр уруккуСэбиэскэй сойуус өрөспүүбүлүкэлэриттэн, тардар, атыннык эттэххэ,интеграциялыыр хайысхалаах суруллубут докумуон буолар. 
Евразиясойууһун чэрчитинэн. 
Бу билиҥҥи кэм ирдэбилэ – экэниэмикэ өттүнэн 200мөлүйүөн киһиттэн итэҕэс "ырыынактаах" буоллахха, сайдыы диэки"чарапчыланар" да сатамматын туһунан этэллэр.
 Ол быһыытынанноруоттар икки ардыларынааҕы нуучча тыла Стратегия барылыгар чорботонбэлиэтэнэрэ өһүргэс буолуо суохтаах.

Бэл, Шаймиев "стратегия" туһунан ахтыбата. 
Киһи тутуһара баара буоллар кини киһи, итиччэ тымтыбычча, хайаан да этиэхтээх этэ. 
Биһиги да өрөспүүбүлүкэбит салалтата барытын бигэтик билэн олорор: национальнай боппуруоһу төһөнөн чорботоҕун да, баттаммыт-атаҕастаммыт оччонон оронон тахсан бара турар. 
Олус сэрэхтээх боппуруос.

Ол да буоллар биир "ноолоох". 
Барылга бөдөҥ территориальнай-бырамыысыланнай оройуоннары тэрийии, онно Арассыыйа административнай-территориальнай тутулун сөп түбэһиннэрии туһунан этиллэр. 
Бу тугуй?

Сибиир, Саха сирэ уонна уһук хоту дойду былыр да, быйыл да "территориальнай-бырамыысыланнай" ньыманан салаллан кэлбиттэрэ. 
Ону сэбиэскэй кэмтэн бэркэ билэбит. 
Онуоха эбии бу Аан дойдутааҕы атыы-эргиэн тэрилтэтигэр киириибитин кытта өссө ыксары ситимнээх буолуон сөп. 
Тоҕо диэтэххэ, ол тэрилтэ ирдэбилинэн, судаарыстыба ханнык да хаһаайыстыбаннай тэриллиигэ көмөлөһөр, дотация, субсидия биэрэр кыаҕа суох. 
Бэйэҕит да бэркэ билэн эрдэххит, биһиги хоту дойдубут субсидията, дотацията суох олорор кыаҕа суох. 
Былыргылыы "кыыл барарыгар" тиийэр. 
Оттон "территориальнай-бырамыысыланнай оройуон", ол эбэтэр корпорация иһинэн көмөлөсүһүүнү ким бобуой?

Оттон уопсастыбаннай тэрээһиннэр бэйэлэрин тылларын эттилэр, баалларын биллэрдилэр — эмиэ бэрт дьыала.

