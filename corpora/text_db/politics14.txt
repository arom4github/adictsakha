"Үөһээ эргимтэ" үлэтин түгэннэриттэн<br>ВИТАЛИЙ СУР<br>Кыым  хаһыат № 13 (21955)  08.04.2010

Кэпсиэххэ диэтэххэ, былаас эргимтэтигэр бу күннэргэ сонун балачча буолла диир сөп. 
Быһа холоон биир нэдиэлэтээҕи быһыыны-майгыны кулун тутар 27 күнүгэр буолан ааспыт бырабыыталыстыба мунньаҕар премьер-миниистир Егор Борисов түмүктээтэ. 
Онно этиллибити барытын хаһыат балаһатыгар батарар кыаллыбатын быһыытынан, быһыта-орута буоллаҕа...

Кулун тутар 22 күнүгэр Москуба куоракка "Уһук Илин уонна Байкал эрэгийиэнин 2025 сылга диэри социальнай-экэнэмиичэскэй сайдыытын стратегиятын олоххо киллэрии үстүрүмүөннэрэ" диэн ааттаах атыыр мунньах буолан ааста. 
Бу мунньаҕы Арассыыйа эрэгийиэннэрин сайдыытын миниистирэ Виктор Басаргин баһылаан-көһүлээн ыыппыт эбит буоллаҕына, итиннэ Саха сирин Аҕа баһылыга Вячеслав Штыров тыл эппитин бэлиэтиэххэ наада. Кини Уһук Илин уонна Забайкалье 2013 сылга диэри сайдыытын торумнуур тус сыаллаах федеральнай бырагыраамаҕа уларытыылары киллэриигэ уонна 2018 сылга диэри оҥоһуллуохтаах эмиэ итинник бырагыраамаҕа тус көрүүлэрин кэпсээтэ.

Муус устар саҥатыгар федеральнай бырагыраама торумун Арассыыйа вице-премьерэ Игорь Шувалов салалтатынан Благовещенскай куоракка туһааннаах эрэгийиэннэр баһылыктара дьүүллэһиэхтэрэ.
 
Турба туһата
 
Эмиэ кулун тутар 22 күнүгэр Егор Борисов "Транснефть" хампаанньа вице-бэрэсидьиэнин Владимир Кушнареву кытта көрсүбүттэр уонна хампаанньа уонна Саха сирин бырабыыталыстыбатын икки ардыгар сайдыыга туһуламмыт өссө биир сөбүлэһиигэ илии баттаһар туһунан кэпсэппиттэр.

Санатар курдук эттэххэ, урукку сөбүлэһии быһыытынан, "Востокнефтепровод" ХЭУо ("Транснефть" "оҕо" хампаанньата) Саха сирин бүддьүөтүгэр 2010-2012 сылларга 3,5 млрд солкуобайы түһэриэхтээх этэ.

Үс сыллаах саҥа сөбүлэһии "Илин Сибиир-Чуумпу Акыйаан" ньиэп турбатын ситимэ ааһар сиригэр араас инфраструктураны уонна социальнай эбийиэктэри тутууга ананыахтаах. 
Суумата 5 млрд солкуобайтан тахса диэн.

Үбүлээһин, бастатан туран, Өлүөхүмэ улууһугар Аччыгый уонна Улахан Черепаниха үрэхтэри туоруур икки муостаны тутууга, Солянкаҕа уонна Чапаевоҕа барар улуус иһинээҕи суоллары бырайыактааһыҥҥа уонна уот ситимин тупсарыыга ананыаҕа. 
Биллэрин курдук, Өлүөхүмэҕэ 220 кВ күүрүүлээх уот ситимэ кэлэринэн, бу хайысхаҕа кырата суох уларыйыы-тэлэрийии буолара күүтүллэр.

Аны туран, элбэх кыбартыыралаах алта дьиэ тутуллуохтаах. 
Бу дьиэлэргэ "Транснефть" үлэһиттэрин сэргэ бүддьүөт үлэһиттэрэ кыбартыыра ылыахтара. 
Ол курдук, үс дьиэ — Өлүөхүмэҕэ, икки —  Алдаҥҥа, биир дьиэ Битиимҥэ тутуллуохтара.

Дьокуускай да маппат. 
Ол курдук, 200 мөл. солкуобайтан тахса үп "Азия оҕолоро" Норуоттар икки ардыларынааҕы V Оонньууну көрсө киин куораты тупсарыыга бэриллиэҕэ.
 
Хамнастан сылтаан хайдыһыы
 
Хамнастан хайдыһыы холобура бырабыыталыстыба кулун тутар 29 күнүгэр буолан ааспыт нэдиэлэтээҕи үлэни былаанныыр мунньаҕар көрүллүбүт.

"Кыым" хаһыат ааспыт нүөмэригэр "Сүрүн санаа" балаһаҕа Нерюнгри куоракка доруобуйа харыстабылын үлэһиттэрэ миитиннээбиттэрин туһунан суруйбута.

Бу күннэргэ ону быһаарса Доруобуйа харыстабылын министиэристибэтин уонна Булгуччулаах страховкалааһын территориальнай салаатын кыттыгас хамыыһыйалара бара сылдьыбыт. 
Оһол-төрүөт төрдө, сүнньүнэн, билиннэ диэн буолар.

Дьаһайааччы уонна салайааччы аймах, тугу дьөдьүйэллэриттэн тутулуга суох, сатала суох улахан хамнаһы "хантыраактаһалларын" түмүгэр боростуой быраастар уонна сиэстэрэлэр хамнастара, этэргэ дылы, көрдөрөн туран быстыбыт.

Манна быраастар бэйэлэрэ эмиэ буруйдаахтар диэн быһаччы этиэххэ наада. 
Ол эбэтэр, сыллата Кэлэктиибинэй дуогабар диэн ылыллар эбээт! 
Бу дуогабары ылыныыга быһаччы кыттыспат, бэйэ интэриэһин быһаччы турууласпат буоллаххына, кими буруйдаары гынаҕын? 
Холобур, Нерюнгри оройуонунааҕы киин балыыһа ким да кэтэх "хотоно" буолбатах эбээт — бэйэлэрин бырааптарын эрдэттэн турууласпыттара, Кэлэктиибинэй дуогабары ылыныыга бары кыттыспыттара буоллар, маннык быһыы-майгы тахсыа суох этэ.

Билигин хамнас кээмэйэ оскуола дириэктэриттэн, балыыһа кылаабынай бырааһыттан быһаччы тутулуктаах. 
Онон үлэһит кэлэктиип бэйэтин быраабын билэрэ, ону кытта идэлээхтэр сойуустара салалтаттан тутулуга суоҕа улахан оруолу ылар кэмэ кэлэн турар.

Нерюнгри балыыһатын салалтатыгар саҥа Кэлэктиибинэй дуогабары түһэрсэллэригэр сүбэлээбиттэр. 
Хантыраактары түһэрсиигэ хамнас кээмэйэ үлэ кээмэйин кытта сөп түбэһэрэ ирдэнэрин таһынан, дуогабары дьүүллэһиигэ туох баар үлэһиттэр бары кыттыахтаахтар диэн буолбут.

Биир кыһалҕанан балыыһа материальнай-техническэй туруга буолбут буоллаҕына, быйыл Нерюнгри оройуонун дьаһалтата баайын-дуолун атыылаан булуммут 50 мөл. солкуобайын балыыһа өрөмүөнүгэр аныыр буолбут. 
Ону таһынан, 2010-2014 сс. доруобуйа харыстабылын тэрилтэлэрин туһааннаах тэриллэринэн хааччыйыыга анаммыт тус сыаллаах өрөспүүбүлүкэ бырагырааматын чэрчитинэн көмө оҥоһуллуохтааҕа этилиннэ.
 
Сокуону — "субъектарга"!
Тоҕо диэтэххэ, маннык баар. 
Хомунаалынай өҥөлөрү оҥорор салайар хампаанньалар (управляющие компании) диэн  тэрилтэлэр бааллар. 
Сорох-сорохторо өҥөнү оҥорор кыра да кыамталара суох эрээри, харчы эрэ хомуйарга анаан тэриллибит курдуктар. 
Дьэ, бу тэрилтэлэр төһө да, холобур, Дьокуускайга баар дьиэлэргэ айбардааталлар, федеральнай эрэ сокуоннарга бас бэринэллэр. 
Ол эбэтэр, олохтоох былаас үксүгэр бу тэрилтэлэргэ дьайар күүһэ суох. 
Оннук балаһыанньа үгүс.

Бэйэҕит да көрө-истэ сырыттаххыт: бөх-сах дьаһаллыбат, салайар хампаанньалар сылааһы, ууну-хаары тиэрдээччилэр иннилэригэр иэстэрэ сүүһүнэн мөлүйүөҥҥэ тиийэ үллэр, ол эбэтэр хомунаалынай өҥөлөр иһин төлүүр харчыбыт ханна барарын айбыт таҥара бэйэтэ билэр.

СӨ ОДьКХ уонна энергетикаҕа министиэристибэтэ элбэх кыбартыыралаах дьиэлэри дьаһайыыга сыһыаннаах "РФ Олоххо-дьаһахха кодексыгар уларытыылары киллэрии туһунан" сокуон барылын оҥордо. 
Ол эбэтэр Арассыыйа "Олорор дьиэ кодексын" 13 ыстатыйатыгар киллэриллиэхтээх уларытыылар салайар хампаанньалары сүрүннүүргэ туһуламмыттар. 
Холобур, Саха сирин судаарыстыбаннай былааһа — бырабыыталыстыбата — бу тэрилтэлэри быраап-нуорма өттүнэн сүрүннүүр, өҥөнөн хааччыйар дьиэлэригэр эппиэтинэстээхтик сыһыаннаһалларын ирдиир кыахтаах буоларын курдук. 
Егор Борисов эппитинэн, бу сокуон барылын оҥорууга атын эрэгийиэннэр уопуттара эмиэ учуоттаммыт. 
Онон Арассыыйа таһымыгар өйөнүөн сөп диэн эрэҥкэдийиэх кэриҥнээхпит.

Тыа хаһаайыстыбатын менеджердэрин туһунан сокуон барылын бырабыыталыстыба бэрэссэдээтэлэ туһааннаах министиэристибэҕэ төттөрү ыытта. 
Оттон тыа хаһаайыстыбатын табаарын оҥорон таһаарааччыларга кирэдьиити төлөһөллөрүгэр бэриллэр субсидиялары сүрүннүүр сокуон барылын бэрт элбэх сэмэ, ыйыы-кэрдии кэнниттэн, этэргэ дылы, арыычча аһарда уонна министиэристибэ нуорма-быраап аакталарын оҥорууга ситэтэ суох сыһыаннаһарын ыйда.
 
Бэйэ аһа-үөлэ татым...
 
Кулун тутар 26 күнүгэр Экэнэмиичэскэй сайдыы министиэристибэтин киэҥ ыҥырыылаах кэллиэгийэтигэр Саха сирин 2007-2011 сс. социальнай-экэнэмиичэскэй сайдыыга былаана хайдах туолан иһэрин көрдүлэр.

Миниистир Алексей Стручков эппитинэн, ордук бырамыысыланнас бырайыактарын учуоттуур эбит буоллахха, сайдыы баар курдук эбит даҕаны, социальнай эйгэҕэ уонна олохтоох оҥорон таһаарыы тиһигэр былаантан хаала сытабыт.

Ол курдук, 2007 сылтан ыла эрэгийиэннээҕи баалабай бородуукта 19,2% улааппыт, сүрүн хапытаалга киирэр инвестициялар кээмэйдэрэ 4,3 төгүл улааппыт уонна 625 млрд солкуобайга тиийбит. 
"Схема-2020", ол эбэтэр мэҥэ бырайыактары олоххо киллэрии былаан быһыытынан барар, өрөспүүбүлүкэ тус сыаллаах бырагыраамаларын толорууга 122,4 млрд. солкуобай үбүлэммит, суол-иис уонна энергетика инфраструктураларыгар былааннаммыт үлэ-хамнас оҥоһуллубут.

Ол эрээри аан дойдутааҕы үп ытарчата оҥоһуутун оҥоро сытар — 2009 сылга бырамыысыланнаска оҥорон таһаарыы кээмэйин көрдөрөр индексэ (индекс промышленного производства) 2006 сылга холоотоххо, 5,7 % намтаабыт, ночооттоох тэрилтэлэр ахсааннара балачча үрдүк таһымҥа сылдьар.

Онон ордук иһинээҕи ырыынакка ананар бородууксуйаны оҥорууга болҕомто ууруллара, инновациялары, энергияны уонна ресурсалары харыстыыр технологиялары хото туһаныы ирдэнэр диэн буолла.

Аһы-үөлү уонна да атын бородууксуйаны, тыа хаһаайыстыбатын бородууксуйаларын, нэһилиэнньэҕэ өҥөнү оҥоруу кээмэйдэрэ былааннаммыттан хаалан иһэллэр.

"Олохтоох оҥорон таһаарыы бородууксуйата олохтоох ырыынак ирдэбиллэрин толуйбат уонна өрөспүүбүлүкэ тас өттүттэн киирэр бородууксуйанан солбуллар. 
Ол биричиинэтэ агропромышленность салаатыгар инвестициялары тардыыга үлэ итэҕэһигэр, тэрилтэлэр ночооттоохтук үлэлииллэригэр сытар. 
Олохтоох оҥорон таһаарыы сайдыытын тэтимэ ханнык да ирдэбилгэ эппиэттээбэт, онон сорунуулаах дьаһаллар наадалар", — диир миниистир Алексей Стручков.

Экэниэмикэ министиэристибэтэ аһы-үөлү астыыр уонна таҥастыыр салааны хайдах сайыннарабыт диэн боппуруоһу туруорбут уонна манныгы тобулбут.

Холобур, олохтоох бырамыысыланнас сайдыытын сүрүннүүр туспа тэрилтэ баар буолуохтаах. 
Сүрүн сыала-соруга — инвестициялары тардыы, саҥа технологиялары киллэрии, ис ырыынакка олохтоох бородууксуйаны элбэтии, эргиэн-урбаан орто уонна дьоҕус тэрилтэлэрин икки ардыгар сыһыаны олохтооһун.

Үс сыллааҕы үлэ түмүктэрин быһаарыыга бырагыраамалар параметрдара уларыйан, сорох көрдөрүү соччо чуолкайа суох буолуон сөп. 
Ити барыта чуолкайдаммытын кэннэ отчуот муус устар ый саҥатыгар бырабыыталыстыба дьүүлүгэр киириэҕэ.
 
