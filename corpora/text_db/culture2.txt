Төрдүбүтүн түөстэххэ<br>Таҥара Мэнигэ.<br>Кыым  хаһыат № 46 06.11.2012
Саха төрдүн түөһүүгэ туспа көрүүлээх. 
Итинтэн сылтаан мөккүөр бөҕө күөдьүйэр. 
Билимҥэ олоҕурбут икки сүрүн сабаҕа (гипотеза) баар. 
Ханныктарый? 
Үрдүк мэҥэ халлааҥҥа олохтоох Айыы Таҥара диэн баар буоллаҕына, киһи аймаҕы араас субалаан, тыллаан-өстөөн, сирдээн-уоттаан, тыын уган эгэлгэ омукка хайытан айбыт буолуохтаах диэн. 
Үөһээттэн үөтүүлээх дьаһаныыны иэгэйэр икки атахтаах иһэ туолан "глобализация" диэн ааттаан омуктары суурайар үктэтиилээх үлэни ыытар аакка барда. 
Мантыҥ иһэ истээх, түгэҕэ чөҥөркөй. 
Улахан омук минньигэс тылынан мэҥиэ быраҕан, кутуругар сөрөөн кыра омугу симэлитэр, сирин-уотун баайын-дуолун  былдьыыр сэттэ уон сэттэ албаһа буолуохтаах диэн дьаарханар санаа киирэр. 
Сайыннах аатыран быраҕан биэрбит түөрэккэй далаһаларыгар үктэммэтэрбит ханнык.

Чэ, бу улаҕалаах толкуйдаахтар угаайылара бэйэтэ уһун-киэҥ туспа куолуну эрэйэр. 
Мин бүгүн саха омук хаһан, ханна уонна хайдах үөскээбитин быһаарсар соруктаах мунньахха сылдьыбыппыттан, мастыйа хаппыт  өйбөр туох хатанан хаалбытын тиэрдэ сатыам. 
Ааҕан баран, итиннэ билим билиитэ төһө сөбүн дуу, сөтөгөйүн дуу бэйэҕит быһаарыҥ.
 
Киирии тыл
 
Саха билим таһымынан сурукка киирбит, үгүс үйэҕэ олорон ааспыт устуоруйата суох. 
Бэркэлээбитэ, нуучча кэлиэҕиттэн хайдах-туох олорбуппутун, ону да, инники сылларын киис дьаһааҕын хомуйар кыһалҕатыттан үөрэҕэ суох хаһаак суруйан бооччойбутуттан ыйдаҥардан эрэ билэбит. 
Ол анараа өттө – түҥ хараҥа хааһах. 
"Сахалар Өктөөп өрөбөлүүссүйэтин кэннэ баар буолбуккут" диэн дэлэҕэ күлүү-элэк гыныахтара дуо. 
Ити өссө сымнатан этиллибитэ. 
Бэйэ суруга-бичигэ суох буоламмыт, эрэйи көрбүт дьоммут. 
Төрдүбүтүн түөстэхпитинэ, "сүтүктээх сүүс аньыылаах" дииллэринии, иҥэ-бата сатаан "мас кубанан" да устубут, "Сир ийэнэн" да сырыырҕаабыт, "атлант" да буолан айаатаан ылбыт аҕай омукпут.
 Дьиҥинэн, төһө эмэ дириҥ силистээх-мутуктаах устуоруйалаахпытын, хаан-сыдьаан тардыылаахпытын эт курдат билэ сылдьан, билим таһымынан наардаан, биир сүнньүн булан сурукка тиһэн "биһиги эмиэ тыһыынча сыллаах устуоруйалаахпыт ээ" диэн түөспүтүн охсунар кыахпыт суоҕа кыһыылаах дьыала диэтэҕиҥ.

Саха үөрэҕи ылыаҕыттан олорон ааспыт устуоруйатын сурукка киллэрэр дьаныардаах. 
Ол туһуттан сорох бастакы үөрэхтээхтэрбит кынаттара сарбыллыбыта, түрмэ түүнүгэ буолбуттара. 
Уопсайынан, "устуоруйаны кыайыылаах суруйар" диэн хайа эрэ өйдөөх этиитэ баар. 
Туох кистэлэ кэлиэй, олох көрдөрөрүнэн, кырдьык, оннук. 
Омук барыта кыайбытын-хоппутун, сүүйүүлээх эрэ өттүн устуоруйаҕа киллэрэр. 
Омук эрэ буолуо дуо, былаас үрдүкү чыпчаалыгар саҥардыы ыттыбыт тойон кини иннинээҕи ыраахтааҕы кыайыытын-хотуутун туора сотон баран, барытын бэйэтигэр сурунара эмиэ баар. 
Үйэлэргэ хааллын диэн, мэҥэ тааска ойо быһан суруллубуту сүгэнэн кэртэрбит, кинигэни уоттаппыт, пааматынньыгы суулларбыт, о.д.а. быһыыламмыт "кыайыылаах" элбэх. 
Киһи аймах улуу өйдөөхтөрө албын устуоруктары сирэйдэрин саралаан, ыраас мууска ууран эппиттэрэ-тыыммыттара аата-ахсаана суох.
 
Саха омук үөскээһинин сабаҕалара
 
Билиҥҥи туругунан, устуоруктарга 2 сүрүн сабаҕа баар диэн буолар. 
Бастакытауонна билимҥэ чиҥник иҥэ, олохсуйа сылдьааччыта: сахалар соҕуруу истиэптэн көһөн күккүрээн кэлбит кэлии дьоммут диэн. 
Бу гипотезаны аан маҥнай омук этнографтара 18-19 үйэлэргэ саханы үөрэтэн көрөн баран эппиттэрэ. 
Оттон омук быһыытынан Өлүөнэ икки Амма икки ардыларынааҕы намталга XIV-XV үйэлэргэ үөскээбитэ диэн буолар. 
Оччоттон баччааҥҥа диэри мас-таас курдук итини бигэтик ылынан кэллибит. 
Элбэх устуорук ити тиэмэҕэ кумааҕы бөҕөтүн марайдаан хандьыдаат, дуоктар буолан ыраатта.

Иккис сабаҕа, автохтоннай дэнэр: билиҥҥи саха сүрүн маассата төрүкү маннааҕы дьон, палеоазиаттар. 
Аҕыйах ахсааннаах кэлии дьон (Эллэй, Омоҕой, Хоро оҕонньор) соҕуруу дойду култууратын, тылын (түүр, монгуол) аҕалан маннааҕы дьоҥҥо тарҕаппыттар. 
Үрдүк култууралаах цивилизацияны аҕалбыт буоланнар, палеоазиаттар ону түргэнник ылыммыттар диэн этэллэр. 
Биллиилээх тюрколог В.В. Радлов маннык диэбиттээх: "Якуты по своему первоначальному происхождению не турки и не монголы, а какой-то неведомый, лесной и оленеводческий народ, который постепенно был монголизирован, а потом отуречен".

Бу сабаҕаны устуоруйа билимин дуоктара, бэрэпиэссэр, Гуманитарнай чинчийии институтун дириэктэрэ Анатолий Николаевич Алексеев тутуһар. 
Соҕурууҥҥу саха төрүттэрэ бу дойдуну булалларыгар, манна биир үксүн палеоазиаттар  (сортуоллар, майааттар, хара саҕыллар, о.д.а.) олорбут буолуохтаахтар үһү. 
С.Николаев-Сомоҕотто эмиэ маннык сабаҕаны тутуһара. Ол эрээри кини саха бүтүннүү самодиец төрүттээх диэн өрө баһан этэрэ.

Этэн аһарбытым курдук, саха омук быһыытынан XIV-XV үйэлэргэ (Кулун Атах култуурата) үөскээбитэ диэн буолар. 
Кырдьык, археологтар хаһыыларын билиҥҥи туруга көрдөрөрүнэн, сылгы, ынах сүөһү иитиитэ Саха сиригэр ити үйэлэртэн саҕаламмыт. 
Байкал эбэҕэ олорбут төрүттэрбит (курыкааннар) ити кэмҥэ кэлбит буолуохтаахтар. 
Оттон курыкааннары сахалар төрүттэрэ диэн бары да кэриэтэ билинэллэр. 
Сугулааҥҥа кэлэ сылдьыбыт Байкал былыргы олохтоохторун чинчийэ сылдьар археолог Артур Харинскай итини эмиэ бигэргэтэр. 
Кини Байкал аттыгар сахалар көмүүлэригэр маарынныыр XII үйэтээҕи аттаах, ынахтаах көмүүлэри булаттаабыта. 
Бу былыргы дьон эмиэ сахалар курдук ииннэрин тэбиэх мастыыллар, өлүгү хоту диэки хайыһыннараллар эбит. 
Быһата, саха XV-XVIII үйэлэрдээҕи көмүүтүттэн туох да улахан уратыта суох үһү. 
Онон Байкал диэкиттэн кэлии төрүттэрбитин хайдах да мэлдьэһэн кэбиһэр кыахпыт суох курдук.

"Аны" диэххэ, Өлүөнэ уҥа кытылыгар Дьокуускайтан 130 км үөһэ сытар Дириҥ Үрэххэ тиийиэххэ. 
Манна 1982 с. археолог Юрий Мочанов хас да дьапталҕа археологическай култуураны булбута. 
Олортон саамай былыргылара – инньэ 2,5-1,7 мөл. сыл анараа өттүгэр дьон олоро сылдьыбыт олохторун онно, туттар сэптэрэ-сэбиргэллэрэ. 
Арыый бэтэрээҥҥи көстүү – 3,5 тыһ. сыл анараа өттүнээҕи дьон уҥуохтара. 
Антропологтар Л.Томтосов, А.Гофман бу дьон чөмчөкөлөрүн үөрэтэн көрөн баран, билиҥҥи сахалар чөмчөкөлөрүттэн туох да уратыта суохтар диэн быһаарбыттар. 
Онон буоллаҕына, сахалар өссө 3,5 тыһ. сыл анараа өттүгэр бу дойдуга олорбут буолуохпутун сөп. 
Манна эбии таас үйэтинээҕи (хойукку неолит) дьон туой көһүйэлэрин ойуута-бичигэ, быһыыта-таһаата, быһахтара боруонса, тимир үйэлэри уҥуордаан саха иһитин-хомуоһун, быһаҕын кытары дьүөрэлэһэр өрүттэрдээх. 
Өлүөхүмэ Токкотун Улахан Сэгэлээннээҕэр көстүбүт археология 15 дьапталҕалаах култууратыгар VI-IX үйэлэрдээҕи түүр култуурата баара көстүбүтэ. 
Ол курдук, икки уһугар ат төбөлөөх ымыы бэлиэтэ, муос киллэһиктээх ох саа чаачара (хууннар маннык ох саалаахтара үһү), о.д.а. 
Дьиктитэ баар, ол иһигэр Кытай Тан династиятын саҕанааҕы (б.э. 618 сыла — б.э. 907 сыла,) манньыата көстүбүтэ. 
Халлаантан кэлэн түспэтэх буоллаҕына, өбүгэлэрбит оччолортон Кытайы кытары ситимнээхтэр эбит диэн кэбиһиэҕиҥ. 
Бу дьон сүөһүлээх буолуохтаахтар диэн сабаҕалыыллар (оҕус тииһин булбуттара). 
Мантан сиэттэрэн, түүр култуурата Саха сиригэр өссө VI үйэҕэ баара диэн куолу буолар. 
Саба быраҕан эттэххэ, Саха сиригэр археологическай үлэ ситэ барбакка турар. 
Бэрэпиэссэр Анатолий Алексеев этэринии – "ханан да оймоммотох хаар тэҥэ. 
Саха сирэ 0,0...? эрэ %-на чинчийилиннэ". Онон кэлин өссө туох-туох археология култуурата тахсан кэлиэ биллибэт.

Саха омугун үөрэтиигэ 10-ча сылтан бэттэх, тыл үөрэхтээхтэрин, археологтар, антропологтар кэннилэриттэн аны генетиктэр ылсан эрэллэр. 
Сугулааҥҥа аан дойду биир саамай биллиилээх генетигэ, Эстония билимин академиятын бэрэсидьиэнэРихард Виллемс, бэйэбит генетикпит, биология билимин дуоктара  Сардаана Федорова сахалар генетикаларын чинчийбиттэрин кэпсээтилэр. 
Соҕурууҥҥу омуктары кытары холоотоххо, саха өбүгэтин генэ олох аҕыйах эбит. 
О.э. саха төрдө букатын аҕыйах киһиттэн турарын көрдөрөр. 
Бу ордук эр дьоҥҥо бэриллэр Y-хромосомаҕа көстөр. 
Бу хромосома N1c көрүҥэ саха эр дьонун 80-90 %-гар баара биллибит. 
Кини Арктика кытылыгар олорор норуоттарга барыларыгар баар, саамай элбэх сахаларга диэн быһаарбыттар. 
Холобур, эстонецтарга – 60 %, финнэргэ – 50 %, нуучча помордарыгар – 40 %, о.д.а. 
Онон Европа бу омуктарын кытары аны аймахтыы буолан ньидьирээн турдубут... 
Генетиктэр онтон бэйэлэрэ да соһуйбуттар. 
1550+-500 сыл анараа өттүгэр N1c хромосомалаах биир өбүгэлээх үһүбүт. 
Эмиэ дьикти көстүү диэтэҕиҥ. 
Аны дьахтар мтДНК хромосомата элбэх гентэн турар. 
Ол иһигэр соҕуруу да, хотугу да (эбэҥки) омуктартан киирии геннэр бааллар. 
Биһиэхэ ордук эбэҥкилэр чугастар эбит. 
Юкагирдар, чукчалар, коряктар олох да ырааҕынан дайбаан сылдьаллар. 
Дьүкээбил уотун суһумната оонньотор элбэх кутаалаах юкагир омук саха ахсаанын элбэппэтэх диэн буолла. 
Аны долганнарбыт эт-хаан эбэҥки буолаллара биллэн таҕыста.

Сахалары арий төрүттээхтэр диэн быһаарар генетикпит В.В. Фефелева эмиэ дакылаат аахта. 
HLA-A1 уонна HLA-B17 Индия арийдарыгар эрэ көстөр ген сахалар 30 %-нарыгар баар диир. 
Кини киин улуустарыттан Уолба, Бүлүү сүнньүттэн Хаҕын, хоту улуустарыттан  Бөрөлөөх, Эбээх бөһүөлэктэрин уонна Дьокуускай сахаларын, барыта 343 киһини, чинчийбит. 
Бу дьон төрүччүлэригэр атын омугу кытары буккуһуулара суоҕа үһү. 
HLA-A1 уонна HLA-B17 ген атын ханнык да монголоидтарга суох. 
Оттон Индия үһүйээннэригэр кэпсэнэринэн, арийдар Индияҕа хоту диэкиттэн кэлбиттэрэ биллэр. 
В.Фефелева быһаарарынан, арийдар түҥ былыр түөлбэлээн олорбут сирдэриттэн сорохторо соҕуруу, сорохторо хоту түспүт буолуохтаахтар диир. 
Биһиги хоту диэки суолу туппут арийдар тобохторо буолуохпутун сөп үһү. 
Чэ, быһата, ити курдук. Европеид хааннаахпытын ааһан, олох да арийдар (б.э.и. II-I сыл анараа өттүгэр Орто Азияҕа (Андроновскай култуура) олоро сылдьыбыттара сабаҕаланар) буоллубут. 
Киһини мөлүөкүлэлэргэ араартаан чинчийэр дьон билэн эрдэхтэрэ эрэ дииргэр тиийэҕин.
 
Сугулаан төрүтэ

 Быһата, маннык. Алтынньы ый 24-26 күннэригэр Туймаада эбэ туонатыгар "Хотугу Азия ат миҥэлээхтэрэ: саха омуга уонна кини омук быһыытынан үөскээһинэ" диэн Бүтүн Арассыыйатааҕы киэҥ ыҥырыылаах сугулаан буолан ааста. 
Кэмпириэнсийэ саха биллиилээх этнограба Г.В. Ксенофонтов 125 сааһын, улуу тюрколог Л.Н. Гумилев 100 сааһын туолар үбүлүөйдэригэр анаммыт. 
Манна мэҥэһиннэрэн санаттахха, бу икки учуонай түүр устуоруйатын билим үрдүкү таһымыттан көрүүлэрэ алтыһар этилэр. 
Лев Гумилев Гаврил Ксенофонтов чинчийэр үлэтин үрдүктүк сыаналыыра. 
Этногенез түөрүйэтин айарыгар Гаврил Ксенофонтов үлэтэ эмиэ көмөлөөх буолуохтаах диэн сабаҕалыыллар.

Манна уруулуу түүр, монгуол төрүттээх омуктар, улуу нуучча убайбыт устуоруйа, тыл билимин чөмчөкөлөрө, Эстонияттан генетика биллиилээх учуонайа Р.Виллемс кэлэн кытыннылар. 
Дьэ, билигин болҕойуҥ: улахан үөрэхтээх бачча элбэх дьону тоҕо мустулар (бу үйэҕэ диэри төрүппүтүн бэйэбит түөһэн букунаһарбыт)? 
Тоҥон турбут муус туохтан хамсаата?

СӨ Бэрэсидьиэнэ Егор Борисов ыйааҕар сигэнэн, 2015 сылга диэри "Саха сирин устуоруйата" диэн билим билиитигэр олоҕурбут саха омук быһыытынан үөскээн-үөдүйэн тахсыаҕыттан күн бүгүнүгэр диэри олорон кэлбит олоҕун суолун көрдөрөр кинигэ тахсыахтаах. 
Манна даҕатан санаттахха, татаардар, башкирдар бэйэлэрин устуоруйаларын кинигэтин таһааран тураллар. 
Саха устуоруйата биир сүнньүн буллаҕына, оскуола оҕотун үөрэтэр учуобунньук эҥин тахсыа этэ буоллаҕа. 
"Өстөөххүн кыайыаххын баҕардаххына – оҕотун иит" диэн Илиҥҥи дойду мындыр этиитэ баар. 
Биир бэйэм тус санаабар, оҕолорбут, бастатан туран, бэйэлэрин омуктарын устуоруйатын үөрэтиэхтээхтэр. 
Ити төрөөбүт тылга, култуураҕа эмиэ сыһыаннаах. 
Дьэ, ол кэннэ биирдэ атын омуктар тылларыгар, устуоруйаларыгар, култуураларыгар киириэхтээхтэр. 
Киһи төрөөт да аан дойдуну, киһи аймаҕы бүтүннүү таптаан барбат ээ. 
Биллэн турар, ийэтиттэн, аҕатыттан, биһигин ыйаабыт дьиэтиттэн, оонньообут алааһыттан аан дойду аартыга аһыллар, таптал иэйиитэ саҕаланар.

"Икки юрист көрүстэхтэринэ, биир көстүүгэ үс санаа этиллэр, оттон икки устуорук көрүстэхтэринэ, сэттэ санаа үөскүүр" дииллэр. 
Маны барытын биир сүрүннүүр, орто сүнньүн булар сыаллаах-соруктаах кинигэбит тахсарын сэмээр кэтэһэр эрэ буоллахпыт.
 
