Бөрөлөр Мытаахха 50-ча сылгыны тартылар
Василий Алексеев.
Кыым  хаһыат № 48 (22092) 06.12.2012
Кэлиҥҥинэн нэһилиэктэрбитигэр бөрөлөр улахан хоромньуну оҥорон эрэллэр. 
Дьиҥэр, улууска СӨ Бырабыыталыстыбатын көмөтүнэн сылгыны иитиигэ дьоһуннаах хардыылар оҥоһуллан испиттэрэ баара. 
Ону бөрөлөр "утарыахтарыттан", балаһыанньа уустугурар туруктанна. 
Биһиги уопсастыбаннай кэрэспэдьиэммит Н.Н. Осипов иһитиннэрбитинэн, аҥаардас быйыл күһүн 10-тан тахса ыал сылгытын сиэтилэр.

Ол иһигэр И.И. Пахомов икки убаһатын, И.Г. Павлов биир ыччат сылгытын, С.С. Григорьев икки биэтин, Д.Е. Кривошапкин убаһалаах биэтин, С.К. Осипов биир убаһатын, икки биэтин, В.А. Егоров, Н.Н. Павлов, В.В. Семенов, И.В. Максимов   биирдии биэлэрин, В.И. Варламов икки убаһатын, В.В. Филиппов икки тыйын, "Эргис" тэрилтэ биэлээх тыйын өлөрдүлэр. 
Өссө хас да ыал кыайан булбакка сылдьаллар, эмиэ бөрө аһылыга буоллахтара диэн сабаҕалыыллар. 
Төһөнү суох оҥорбуттара сылгы барыта аһылыкка киирдэҕинэ биллиэ.

Куһаҕана диэн, хас да ыал убаһаларын ииттэр санаалаах сылдьан, бөрө айаҕыттан куоттаран идэһэлэнэргэ күһэлиннилэр. 
Онон сылгы ахсаана биллэ аҕыйыыр туруктаах. Бөрөнү хайдах бултаһыахха, тугу гыныахха. 
Мин манна сыһыаннаах дьонтон ыйыталастым.

С.К. Осипов, бааһынай хаһаайыстыба салайааччыта:

–Балаһыанньабыт хаһааҥҥытааҕар да уустугурда. 
Бөрөлөр бөһүөлэги эргийэ сылдьаллар. 
Эбэҕэ бэҕэһээ сэттэ үөрдээх бөрө икки күөл ыккардыгар Валентин Николаев тыйын тардыбыттар. 
Олус наһаалаатылар. Дьиэни көрө сылдьан, ыаллар уоттара умайан көстөр сиригэр. 
Арай туһах көрө сылдьар оҕо дуу, оҕонньор дуу ол үөр сэттэ бөрөҕө түбэстин, аһыныахтара дуоһ Хаар чараас буолан, хапкааҥҥа мээнэ үктээбэттэр. 
Үчүгэйдик сүбэлэһиэххэ, анаан бултаһыахха, сылгыбытын быыһыахха, улуус, өрөспүүбүлүкэ көмөтө  наада. 
Тугу да кэрэйбэккэ үп-харчы булан, туруорсан бөртөлүөтүнэн бултааһыны тэрийдэххэ эрэ аҕыйатарбыт буолуо. 
Мээнэ көппөтүн иннигэр олохтоохтор бөрөлөр ханна сылдьалларын билиэхтээхпит, ыйан биэриэхтээхпит.

И.Г. Пахомов, үлэ бэтэрээнэ, урукку "Горнай" сопхуос охотоведа:

– Бөрөлөр бөһүөлэк аттыгар кэлбиттэрэ дьоҥҥо да кутталлаах. 
Сылгы, сүрүннээн, бөһүөлэк аттыгар баар, ону манаһаллар, эккирэтэллэр. 
Тайах курдук буолбатах, сылгы кэбирэх, улаханнык эккирэтиннэрбэт. 
Этэ минньигэһин, сыалааҕын билэн, онтон олох араҕыахтара суоҕа. 
Бултастахха эрэ быыһаныахпыт. 
Мин көрдөхпүнэ, бөрөнү бултаабыт киһи тириитин туттарарыттан саҕалаан, бириэмийэтин ылара эрэйдээх баҕайы курдук, ону кииннээбит, улууска бэйэтигэр биэрбит киһи ордук буолуо этэ.
 Аҕыйах солкуобайдаах тириини куоракка киллэриэххин наада. 
Урут биһиги манна тутан, харчытын, бириэмийэтин тута биэрэн иһэрбит. 
Јрүс уҥуоргу улуустар курдук, Горнайга "бураанынан" эккирэтэн, хаайан эҥин кыайан бултаммат. 
Ойуурга хаар түстэҕинэ, киһи кыайан да киирбэт. 
Түҥ тайҕа. 
Хапкаанынан бултаһыахха, сопхуос саҕана бөртөлүөт кыайара. 
Ол саамай көдьүүстээх буолуо.

Г.Е. Филиппов, үлэ бэтэрээнэ:

–Мин кэргэмминиин бастакы бөлөх инбэлииттэрбит. 
Ынаҕы көрөр кыах суох. 
Сылгыны ииттэр санаалаах этибит, быйыл олох буорайан олоробут.  
Түөрт тыйым сураҕа суох сүттэ. 
Уон түөрт сылгылаах этим. 
Көрдүү сатыы сылдьабын. 
Нэһилиэк сылгытын бөрөлөр олох иэдэтэн эрэллэр. 
Соторутааҕыта Собо Чочоҕорго үс хаан билик буолбут тый сылдьарын солоҕоннор эппиттэрэ.  
Кууһума Өтөҕөр биир атыыры быттыгынан самаҕын хайа тардыбыттара муҥнана турарын көрбүттэр этэ. 
Ол бөрө Тумаранан Бэрдьигэстээх Маайыгар тиийэн, түөрт  убаһаны тардыбыт этэ. 
Хас да сылгыны тардыбыттара, сиэбиттэрэ – кимиэнэ буолара биллибэт.
 Иһин сааҕын эрэ хааллараллар. 
Сороҕу ийэ бөрө оҕотун үөрэтэн оонньоон, онон-манан хайыта тардаллар, бэлиэтииллэр. 
Кэлин эккирэтэ сылдьан аа-дьуо туталлар. 
Мин ааҕыыбынан, аҥаардас быйыл Мытаахха бөрөлөр 50-ча сылгыны сиэтилэр. 
Бу улахан иэдээн.  
Бөрөнү хапкаанынан, туһаҕынан, дьаатынан бултааһыны сокуоннайдык көҥүллүөххэ наада. 
Москубаҕа сылаас кэбиниэккэ олорор дьон санааларын булгуччу уларыттарыахха. 
Биһиги өбүгэ саҕаттан аҕалбыт дьарыкпытын эстэрбэккэ, ону сайыннарар туһугар дьулуһар бэрэсидьиэммит ыытар үлэтин, эһиил Саха сиригэр Тыа сирин сайыннарыы сылынан биллэрбитин өйөөн, сылгыбытын өссө элбэтиэхпитин баҕарабыт. 
Бырабыыталыстыба өттүттэн улахан көмө оҥоһуллуо дии саныыбыт. 
Ону мэһэйдэһэр бөрөлөрү суох оҥорууга суһал күүстээх дьаһаллары күүтэбит.

Олохтоохтор кэпсээннэрэ киһини дьиксиннэрэр.
 Атын да нэһилиэктэргэ бөрө содула элбэх. 
Күһүн сорох булчут ытын бөрөҕө сиэтэн төннүтэлээбитэ. 
Бэл, улуус киинигэр Бэрдьигэстээххэ икки булчут ыта саарбаны үрэ турдаҕына, бөрөлөр тутан барбыттара. 
Итинэн киһиэхэ да кутталланыахтарын сөп диэхпин баҕарабын. 
Октябрьскайга тыраассаҕа сүүрэ сылдьар бөрөлөртөн биирин массыынанан тэбистэрдилэр. 
Ханна да элбээн эрэр. 
Онон бөрөнү бултааһыҥҥа уопуттаах булчуттары туруоруохха, араас ньыманы туттан сонордоһуохха, бөртөлүөт өҥөтүн туһаныахха. 
Аны саас – хорооҥҥо бултуур ордук көдьүүстээҕинэн – ол үгэһи сөргүтүөххэ. 
Бөрө тириитин туттарыыны судургутута сатыахха. 
Оннооҕор Бэрдьигэстээх биир олохтооҕо былырыын өлөрбүт бөрөтүн кыайан туттарбакка сылдьар. 
"Эрэйэ бэрт" диир. Чааһынай урбаанньыт эрэ буоллаҕына туталлар үһү. 
Онон мээнэ киһи өлөрбөтүн курдук өйдөбүл үөскүүр...

Архыып докумуона көрдөрөрүнэн, 1924 с. 2-с Одуну нэһилиэгэр дьааттаан, 200 сылгыны, табаны тардыбыт бөрөнү өлөрбүттэр. 
Ол бөрө аҕыйах күн иһигэр Мытаах нэһилиэгин 50 табатын тардыбыта. 
Бу биир бөрө ороскуота!!! 
Оттон күн бүгүн Мытаахха сүүрбэччэ бөрө баар дииллэр. 
Онон иэдээн кэҥии илигинэ хайаан да бултаһыахха. 
Бэл, бөртөлүөт суох кэмигэр 1959 c. түөрт  ый иһигэр оройуон үрдүнэн 44 бөрөнү өлөрбүттэрэ.
 
Василий Алексеев.

