Кыым  хаһыат № 46 (22090) 19.11.2012

Билигин Чайыҥда бырайыага биир сүрүн бырайыак буолан турар. Манна билиҥҥи туругунан, быһа барыллаан, 7 тыһыынча киһи үлэлиэхтээх диэн былаан баар. 
Бу улахан бырайыакка олохтоох дьон кыттыахтаах диэн СӨ Бырабыыталыстыбата уонна "Газпром" салалтата сөбүлэһии түһэрсибиттэрэ.
 Онон сибээстээн, Анал үөрэхтээһин миниистирэ Георгий Куркутовтан бу бырайыак туһунан кэпсииригэр көрдөстүбүт.

– Бу улахан бырайыакка министиэристибэ кыттыһар дуо? 
Өрөспүүбүлүкэ алын, орто уонна үрдүк анал үөрэҕин итиэннэ тус сыаллаах бырагырааманан өрөспүүбүлүкэ таһыгар үөрэммит оҕолор манна үлэ булуохтара дуо?

– "Газпром" салааларын кытта саҥардыы үлэлэһэн эрэбит. 
Сөбүлэһии чэрчитинэн, өрөспүүбүлүкэ бүддьүөтүгэр Томскай куоракка үөрэнэ сылдьар оҕолору "Газпром" бэйэтин суотугар эбии үөрэтиэхтээх, кэлин, баҕар, үлэҕэ ылыахтаах. 
Ол курдук быйыл кэпсэтии (собеседование) түмүгүнэн Томскайдааҕы политехническай университет 9 устудьуона быраактыкатын "Газпром" тэрилтэлэригэр барда. 
Оттон 20 оҕо билигин да "ГазпромТрансгасТомск" ААУо тэрилтэҕэ быраактыкалана сылдьар.

"Газпром добыча Ноябрьск" ХЭТ быйыл алтынньы саҥатыгар Ленскэйгэ кэпсэтии ыытта (землеустроитель, буровик, инженер-эколог, тутааччы, о.д.а. идэлэргэ). 
Каадыр эрэсиэрбэтэ тэриллиэхтээх (2013 с. 1 кыбартаалыгар үлэлииргэ 44 киһи). 
Кэлэр сыл бүтүүтэ персонал 700 кэриҥэ киһи буолуоҕа. 
Онон сибээстээн, Ленскэйгэ өссө киэҥ далааһыннаах кэпсэтии былааннанар.

Баҕар, оҕолору өрөспүүбүлүкэ таһыгар хампаанньа атын салааларыгар эмиэ ыытыахпыт (Хабаровскайга, Уссурийскайга, Камчаткаҕа). 
Оччотугар оҕолор уопутуран кэлэн Чайыҥдаҕа үлэлиэхтэрэ-үүнүөхтэрэ. 
Ол гынан баран хампаанньа үлэһиттэрин дьиэнэн хааччыйбат, хамнастара 25 тыһыынчаттан саҕаланар.

Министиэристибэ бырамыысыланнай тэрилтэлэргэ үлэлиир уопуттаах каадыр эрэсиэрбэтин тэрийэр. 
Биһиги тэрилэ туох идэлээх үлэһиккэ наадыйарын көрөн (онно алын, орто, үрдүк үөрэхтээҕэ оруолу оонньообот), онно үлэһиттэри ыытабыт. 
Онон, тэхиниичэскэй үөрэхтээх, бырамыысыланнай тэрилтэҕэ үлэлиэн баҕалаах дьон, министиэристибэ Үлэ уонна үлэ булуутун кэтээн көрөр салаатыгар кэлэн билсиэххитин сөп: төл.: 44-48-19, эл/аад.: minprof@sakha.gov.ru .

Салгыы, 220 №-дээх "О Порядке организации целевой контрактной подготовки специалистов с высшим и средним профессиональным образованием и их трудоустройства" диэн СӨ Бырабыыталыстыбата быйыл ыам ыйын 29 күнүгэр таһаарбыт уураҕын чэрчитинэн бииргэ үлэлэһиэхпит.

– Үөрэҕи бүтэрбит оҕолор хайа, ньиэп-гаас тэрилтэлэригэр үлэ булалларын дуу, суоҕун дуу кэтээн көрөҕүт дуо?

– СӨ 2002 сылтан саҕалаан алын, орто уонна үрдүк анал үөрэҕи бүтэрбит оҕолор үлэ булалларыгар көмөлөһөр анал хамыыһыйа тэриллибитэ. 
Манна былаас уорганнара, анал үөрэх кыһатын бэрэстэбиитэллэрэ уонна юридическай сирэйдэр киирэллэр. 
Хамыыһыйа бэрэссэдээтэлэ өрөспүүбүлүкэ вице-бэрэсидьиэнэ. 
Тэрээһинин үлэтин Анал үөрэхтээһин министиэристибэтэ сүрүннүүр.

Хамыыһыйа мунньаҕын бу дьыл муус устар 20 күнүнээҕи ПР-171-А2 №-дээх боротокуолугар олоҕуран, бырабыыталыстыба от ыйын 23 күнүгэр "О мерах по содействию в трудоустройстве выпускников образовательных учреждений высшего, среднего и начального профессионального образования 2012 года" диэн дьаһал таһаарда. 
Ол СМИ-гэ тахсан турар.

Дьаһал быһыытынан, 2012 сыллаахха үөрэхтэрин бүтэрбит оҕолор үлэ булалларын дуу, суоҕун дуу кэтээн көрөбүт. 
Эмиэ бу дьаһал 8 пуунугар олоҕуран, өрөспүүбүлүкэ үөрэҕин кыһаларыгар үлэ буларга көмөлөһөр анал хамыыһыйалары тэрийдибит.

5 сыллаах үлэ түмүгүнэн көрдөххө, орто уонна алын анал үөрэҕи бүтэрбит оҕолор үлэ булаллара элбээтэ. 
Холобур, 2007 с. үөрэҕи бүтэрбит оҕо 63 эрэ %-на үлэ булар эбит буоллаҕына, быйылгы туругунан, ол көрдөрүү 10 %-нан тупсубут.

Билигин өрөспүүбүлүкэ бырамыысыланнай тэрилтэлэригэр 59,5 тыһ. киһи үлэлиир (алмааска – 32789, көмүскэ – 7455, чоххо – 6522, ньиэпкэ – 11562, ювелирнай-кырыылыыр бырамыысыланнаска – 1020 киһи). 
Мантан олохтоох дьон – 48,6 тыһ., Арассыыйа олохтооҕо – 9,9, атын омук дьоно – 0,9 тыһ. киһи. 
Холобур, "АЛРОСА" АХ 99 %-на, "ГазпромИнвестВосток" 50 %-на, "Мечел-Майнинг" ААУо 98 %-на, "Таас-Юрях-Нефтегазодобыча" ХЭТ 68 %-на, "Сургутнефтегаз" ААУо 25 %-на, "Востокнефтепровод" ХЭТ 57 %-на олохтоох дьон.

Кэлиҥҥи 5 сылга бырамыысыланнай тэрилтэлэргэ 5,5 тыһ. анал үөрэх выпускнига үлэҕэ киирдэ. 2011 с., аҥаардас дьарыктаах буолуу сулууспатын көмөтүнэн, 13 тыһ. киһи үлэ булла. 
Мантан 10 тыһ. олохтоох дьон.

2009-2011 сс. ыытыллыбыт анаалыс түмүгүн көрдөххө, үөрэхтэрин бүтэрбит оҕолор тырааныспар уонна ньиэп-гаас эйгэтигэр хото бараллар эбит. 
Алмааска аҕыйах – уопсайа 59 %. 
Оттон 2009-2012 сс. анаалыһы көрдөххө, уопсай көрдөрүү 74 % буолбут.

2007-2012 сс. "АЛРОСА"-ҕа алын, орто уонна үрдүк үөрэҕи бүтэрбит 1115 оҕо үлэлии киирбит. 
Быйыл, сэтинньитээҕи туругунан, "АЛРОСА"-ҕа 141 киһи эбии кэллэ. 
Идэлээх үлэһит кэлэрэ аҕыйаабытынан сибээстээн, балаҕан ыйыгар хампаанньаҕа вице-бэрэсидьиэн И.В. Соболев кыттыылаах каадыр туһунан улахан кэпсэтии буолла. 
Мунньах түмүгүнэн Айхаллааҕы уонна Удачнайдааҕы ХБК-ларга, 2014-2016 сс., выпускниктары элбэтэр туһунан сөбүлэһии бырайыага бэлэмнэнэн эрэр.

2004 с. саҕалаан, "Сургутнефтегаз" ААУо тэрилтэ, сылын ахсын оскуоланы саҥа бүтэрбит 20-чэ оҕону бэйэтин суотугар үөрэххэ ыытар. 
Үөрэхтэрин бүтэрээт, бу оҕолор хампаанньа салааларыгар тута үлэҕэ киирэллэр. 
Быйыл Анал үөрэхтээһин министиэристибэтэ уонна Ленскэй улууһа каадыры бэлэмнээһиҥҥэ түһэрсибит сөбүлэһиилэрин чэрчитинэн "Сургутнефтегаз" бырагырааматынан, Сунтаартан, Намтан уонна Уус Алтантан 4 оҕо киин сиргэ үөрэххэ киирдэ.

Итини таһынан 2008-2011 сс. өрөспүүбүлүкэ бүддьүөтүгэр үөрэммит 44 оҕо "Сургутнефтегазка" үлэҕэ киирдэ. 
Оттон быйыл – 10 оҕо.

Тэхиниичэскэй үөрэҕи бүтэрэн баран бырамыысыланнаска үлэлиэн баҕарар кыргыттар үлэни аанньа булбаттар. 
Үлэҕэ киирэр да түгэннэригэр, ол – кыргыттар доруобуйаларыгар улаханнык охсор. 
Уопсайынан, идэни таларга эрдэттэн үчүгэйдик толкуйдуохха наада.

Биһиги бары бырамыысыланнай тэрилтэлэри кытта этэҥҥэ үлэлии олоробут. 
Билигин тэхиниичэскэй идэлээх дьоммут тиийбэтэ биир сүрүн кыһалҕа буолла. 
Холобур, билиҥҥи туругунан "Алданзолотоҕа" геологтар, "Востокнефтепроводка" уонна Удачнайдааҕы ХБК-ҕа энэргиэтиктэр, маркшейдердэр, геодезистар, Зырянкаҕа чох хостуур сиргэ бульдозеристар, экскаваторщиктар тиийбэттэр. 
Оттон сыбаарсыктар хаһан баҕарар, ханна баҕарар наадалар.

– Ханнык идэлээх испэсэлиистэр уонна үлэ биэрээччилэр наадаларын көрөн, бүддьүөт миэстэтигэр эбии-көҕүрэтии киллэрэҕит дуо?

– Биллэн турар, ол барыта учуоттанар уонна эһиилгини быйыл үөрэххэ тутуу былаана төһө туолбутунан көрөн оҥоробут. 
Манна үлэ биэрээччилэр баҕалара (дьоҕус, орто урбаан бэрэстэбиитэллэрин баҕаларын, сайаапкаларын учуоттаан туран) эмиэ оруоллаах. 
Күүстээх маркетинговай үлэни ыытабыт.

– Хайа, ньиэп-гаас эйгэтин тэрилтэлэригэр үлэҕэ киирэр выпускниктар туох уустугу көрсөллөрүй уонна ону хайдах быһаараҕытый?

– Арассыыйа Федерациятын субьега буоларбыт быһыытынан, ол чэрчитинэн көрүллэр миэрэлэри ылабыт. 
Биллэн турар, биирдиилээн уустук ханна барыай. 
Оттон ону туоратар – биһиги эмиэ биир сүрүн сорукпут.

Быйыл, ыам ыйын 29 күнүгэр Саха Өрөспүүбүлүкэтин бырабыыталыстыбата "О Порядке организации целевой контрактной подготовки специалистов с высшим и средним профессиональным образованием и их трудоустройства" диэн 220 №-дээх уураах ылыммыта. 
Бу уураахха этиллэринэн, өскөтүн өрөспүүбүлүкэ бүддьүөтүн суотугар тус сыаллаах бырагыырааманан дуогабар түһэрсэн үөрэммит оҕо үөрэҕин бүтэрэн баран биричиинэтэ суох үлэттэн аккаастанар, хантыраагын көтүрэр, эбэтэр хантыраак усулуобуйатын толорбот буоллаҕына, үөрэммит сылларын тухары туһаммыт (ороскуоттаабыт) үбүн толору төлүүр буолар.

Уустуктар диэн, бастатан туран, Арассыыйа Федерациятын таһымыгар быһаарыллар сокуоннар. 
Сэбиэскэй Сойуус саҕана үлэлии турбут схеманы (ити үөрэҕин бүтэрбит оҕолору бүтүн Сойуус үрдүнэн, ханна үлэ миэстэтэ баар да онно ыыталларын (распределение) этэбин) үгүс киһи иһигэр киллэрбэт этэ. 
Эгэ билигин кэлэн оннук систиэмэҕэ көһүөхпүт дуо. 
Аныгы кэмҥэ, Судаарыстыбаннай дуума дьокутааттара, хомойуох иһин, схеманы сөп диэбэттэр. 
Үөрэх эйгэтигэр быраап өттүн ылан көрөр эбит буоллахха, билигин бастакы күөҥҥэ судаарыстыба социальнай мэктиэтэ (гарантията) уонна үөрэх хаачыстыбата турар. 
Ол эбэтэр үөрэх хаачыстыбалаах уонна, биллэн турар, биһиги выпускниктарбыт сатаан күрэстэһэр кыахтаах буолуохтаахтар.

Биири хайаан да тоһоҕолоон бэлиэтиэххэ наада. 
Аныгы сайдыылаах кэмҥэ ыччат үлэлиэн баҕарар. 
Ол гынан баран кини үлэ биэрээччиттэн, кини үлэлиэн баҕарар, киниэхэ сөптөөх усулуобуйаны ирдиир. 
Оттон кинилэри сэргэ, эмиэ ол миэстэҕэ, тугу да үгүһү ирдээбэт кэлии дьон үлэлии киириэхтэрин баҕараллар.

Министиэристибэ бу хайысхаҕа салгыы үлэлэһиэҕэ.
 
