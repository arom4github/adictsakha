Тыа хаһаайыстыбатыгар туттуллар сиргэ быраабы быһыы боппуруостарыгар сүбэлэр<br>Е.В. Григорьева, А.П. Дьячковскай.<br>Кыым  хаһыат № 48 (22092) 06.12.2012
Кэнники кэмҥэ өрөспүүбүлүкэ үрдүнэн тыа хаһаайыстыбатын аналыгар туттуллар сирдэри туһаныы боппуруоһа сытыытык турар. 
Арассыыйа бүтүннүүтүгэр курдук, туттуллубакка сытар, быраҕыллыбыт ходуһа (с/х угодья) сир иэнэ кэҥээн иһэр. 
2010 с. тохсунньу 1 к. туругунан, тыа хаһаайыстыбатын сирдэрин туһаныыны анаалыстаан көрүү түмүгэ көрдөрбүтүнэн, туһааннаах сир бүтүн 45 %-на туһаҕа тахсыбакка сытар. 
Бу – сүрүннээн нэһилиэнньэлээх пуунтан чиэски сытар, суол-иис суоҕунан, быраҕыллыбыт сирдэр. 
Ону сэргэ сир туттуллубат буолбут биир төрүөтэ – сир "культуртехническэй" туруга мөлтөөһүнэ. 
О.э. отунан-маһынан саба үүммүт, маарга кубулуйбут, эбэтэр киһи тиийбэт гына ууга иилии ылларбыт сир баһаам.

Ону тэҥэ сири туһаныы хонтуруола толору көдьүүһүн көрдөрө илигэ төрүөт буолар. 
Сокуон быһыытынан, нэһилиэктэр территорияларыгар баар сири-уоту туһаныыны нэһилиэктэр олохтоох бэйэни салайыныылара хонтуруоллуохтаахтар. 
Кистэл буолбатах, сорох нэһилиэктэргэ сир испэсэлииһэ диэн букатын да көрүллүбэт. 
Баар да буоллаҕына, тус аналынан үлэлиирэ ахсааннаах. 
Бу – өрөспүүбүлүкэ хааһынатыттан олохтоох бүддьүөккэ землеустроители үлэлэтэргэ анаан, анал датаассыйа көрүллэрин үрдүнэн. 
Оттон сири туһаныы хонтуруолламмат түгэнигэр, үп сыалыгар туттулларын туһунан боппуруос туруон сөп дуо?

Арассыыйа Бырабыыталыстыбата тыа хаһаайыстыбатын оҥорон таһаарыытыгар туттуллар сири туһаммат буолууну көрдөрөр төрүөттэри уонна тыа хаһаайыстыбатын аналыгар туттуллар сир үүнүүнү биэриитин мөлтөтөр киритиэрийдэри бигэргэттэ.

Манан сибээстээн СӨ Баай-дуол уонна сир сыһыаннаһыыларыгар министиэристибэтэ олохтоох бэйэни салайыныы уорганнарыгар сир муниципальнай хонтуруолун ыытыыга Сүбэлэри бэлэмнээтэ. 
Салгыы ол Сүбэлэри дьон киэҥ араҥатыгар билиһиннэрэрин мантан аллара билсиҥ.

Таһаарыы сыала-соруга – сири туһаныыга өрөспүүбүлүкэ хас биирдии олохтооҕо тус эппиэтинэстээҕин өйдөөн туран, кыаҕа тиийэринэн, олохтоох бэйэни салайыныы уорганнарыттан сир муниципальнай хонтуруолун ыытары туруорсарын, сири көдьүүстээхтик туһаныыны ирдиирин, бэйэтэ оннук туһанарын ситиһии.

P.S. Сүбэлэр Сыһыарыылара (Приложение) туһааннаах министиэристибэ саайтын маннык аадырыһыгар бааллар: http://sakha.gov.ru/node/45256.
 
2012 сыл ыам ыйын 31 күнүгэр тыа хаһаайыстыбатын аналыгар туттуллар сир көрүҥнэригэр киллэриллибит сир тус аналыгар – о.э. тыа хаһаайыстыбатын оҥорон таһаарыытыгар, эбэтэр тыа хаһаайыстыбатын оҥорон таһаарыытыгар сибээстээх атын хайысхаларга (иной деятельности) – 3 сыл устата уонна итинтэн уһун кэмҥэ туттуллубат түгэнигэр туһааннаах сири туһаныы быраабын тохтотууга көмө Сүбэлэр ылыллыбыттара. 
Маннык сирдэр чопчу тус аналларынан  туттуллуохтаахтарын сокуон ирдиир. 
Бу ирдэбили хаһаайын, эбэтэр сири туһанааччы ити болдьох устата толорботох түгэнигэр, сокуон быһыытынан, ол быраабын тохтотор кыах баар.
 
1. Уопсай балаһыанньа
 
1.1. Сири бастайааннай (бессрочнай, болдьоҕо ыйыллыбатах) туһаныыга, үйэ тухары (пожизненно) нэһилиэстибэнэн туһаныыга, болдьоҕо суох босхо (безвозмездное срочное пользование) туһаныыга, түүлэһиигэ (аренда) бэриллэр сиргэ быраабы тохтотуу, ону сэргэ өскөтүн сири туһанааччы тыа хаһаайыстыбатын аналыгар туттуллуохтаах сирин үс сыл устата уонна итинтэн уһун кэмҥэ тус аналыгар туттубатах түгэнигэр, суут нөҥүө ол сирин күһэйии быһыытынан (принудительное изъятие) былдьыыр туһунан боппуруостарга олохтоох бэйэни салайыныы уорганнарыгар практическай көмө, сүбэ быһыытынан, мантан аллара Сүбэлэр (рекомендации, мантан салгыы Сүбэлэр диэн суруллуо) бэриллэллэр.

1.2. Бу Сүбэлэр Арассыыйа Федерациятын Гражданскай кодексыгар, Сиргэ кодексыгар, административнай быраабы кэһиилэр тустарынан кодексыгар, 24.07.2002 с. тахсыбыт 101 №-дээх "Об обороте земель сельскохозяйственного назначения" диэн, 26.12.2008  с. тахсыбыт  294 №-дээх  "О защите прав юридических лиц и индивидуальных предпринимателей при осуществлении государственного контроля (надзора) и муниципального контроля" уонна 06.10.2003 с. тахсыбыт "Об общих принципах организации местного самоуправлениея в Российской Федерации" Федеральнай Сокуоннарга, Арассыыйа Бырабыыталыстыбата 2006 сыл сэтинньи 15 к. 689 №-дээх Уурааҕынан бигэргэммит сир судаарыстыбаннай хонтуруолун туһунан Балаһыанньаҕа олоҕуран, оҥоһуллубуттар.

1.3. Бу Сүбэлэргэ маннык кэккэ быһаарыылар уонна өйдөбүллэр туттуллаллар:

Сир судаарыстыбаннай хонтуруола (Государственный земельный надзор) диэн – олохтоох бэйэни салайыныы уонна судаарыстыбаннай былаас уорганнара, ону сэргэ юридическай сирэйдэр, кинилэр салайааччылара, онтон да атын дуоһанастаах сирэйдэрэ, биирдиилээн урбаанньыттар, кинилэр боломуочуйалаах бэрэстэбиитэллэрэ уонна гражданнар сир сокуонун ирдэбиллэрин толорууга сыыһаны-халтыны таһаарбаттарын хааччыйар, сэрэтэр, сыыһаларын булар инниттэн, сир сокуона олохтообут ирдэбиллэригэр олоҕуран, кинилэр хайдах үлэни-хамнаһы ыыталларын кэтээн көрүүлэрэ, ити ыйыллыбыт сирэйдэр үлэлэрин бэрэбиэркэлиир тэрээһиннэри ыытар үлэлэрэ, итинник сокуону кэһии тахсыбатын хааччыйар уонна (эбэтэр) көстүбүт алҕастары туоратарга Арассыыйа Федерациятын сокуоннарыгар көрүллүбүт миэрэлэри ылыныылара, уонна ити ыйыллыбыт судаарыстыбаннай былаас боломуочуйалаах уорганнара  судаарыстыбаннай былаас уорганнара, юридическай сирэйдэр, биирдиилээн урбаанньыттар уонна гражданнар ыытар үлэлэригэр-хамнастарыгар сир сокуоннарын ирдэбиллэрин толорууларын туругун анаалыстыыр уонна сабаҕалыыр, утумнаахтык кэтээн көрөр толоруулаах былаас боломуочуйалаах федеральнай уорганнара ыытар үлэлэрэ-хамнастара (деятельность) өйдөнөр.

Сир муниципальнай хонтуруола диэн(Муниципальный земельный контроль) – олохтоох бэйэни салайыныы уорганнара, эбэтэр ити уорган муниципальнай сир хонтуруолун оҥорорго боломуочуйа биэрбит уорганнара, муниципальнай тэриллии территориятыгар баар сири туһаныыны хонтуруоллуур үлэлэрэ-хамнастара (деятельность) өйдөнөр.

1.4. РФ Сиргэ кодексын 42-c ыстатыйатыгар олоҕуран, сир учаастагын дьиҥ бас билээччи буолбатах сири туһанааччылар эбээһинэстэрэ:
- Сир учаастагын тус аналыгар, ханнык көрүҥ сиргэ киллэриллэн сылдьарыгар олоҕуран, тулалыыр эйгэҕэ буортуну оҥорбот, ол иһигэр ол сири айылҕа эбийиэгин быһыытынан, туттуллара көҥүллэнэр ньымаларынан туһаныы;

- сокуоҥҥа олоҕуран туруоруллубут межевой, геодезическай уонна да атын анал бэлиэлэри оннуларыгар хаалларыахтаахтар;

- сир, ойуур, уу эбийиэктэрин уонна атын айылҕа ресурсаларын, ол иһигэр баһаартан сэрэхтээх буолуу миэрэлэрин харыстыыр дьаһаллары ылыныахтаахтар;

- өскөтүн сири туһаҕа таһаарыы болдьоҕо дуогабарга ыйыллыбыт түгэнигэр, сир учаастагын туһаныыга кэмигэр таһаарыы;

- сир төлөбүрүн кэмигэр төлөһүү;

- сири туһаналларыгар градостроительнай регламент, строительнай, экологическай, санитарно-гигиеническэй, баһаартан сэрэхтээх буолуу уонна атын быраабылалар, нормативтар ирдэбиллэрин тутуһуу;

- туһааннаах көрүҥ (категория) сир киртийиитин, бөҕүнэн-сыыһынан бүрүллүүтүн таһаарыа, сир араҥатын (почва) үүнүүнү биэрэр кыаҕын мөлтөтүө суохтаахтар;

- РФ Сиргэ кодекса уонна да атын федеральнай сокуоннар көрөр ирдэбиллэрин толоруу.

1.5. РФ Сиргэ кодексын 71-c ыстатыйатыгар этиллэринэн, сир судаарыстыбаннай хонтуруола толоруулаах былаас боломуочуйалаах уорганнарын кэмпитиэнсийэлэринэн, РФ Сиргэ кодексыгар, Арассыыйа Федерациятын тулалыыр эйгэ харыстабылын эйгэтин сокуоннарыгар уонна  "О защите прав юридических лиц при осуществлении государственного контроля (надзора) и муниципального контроля" диэн 2008 cыл ахсынньы 26 күнүнээҕи 294 №-дээх Федеральнай сокуоҥҥа олоҕуран туран, барыахтаах;

Саха өрөспүүбүлүкэтигэр сир судаарыстыбаннай хонтуруолун ыытар, сири тус аналыгар туттуу чааһыгар сир ханнык көрүҥҥэ киирэригэр, туохха туттуллара көҥүллэнэригэр олоҕуран, ону сэргэ сир тус аналыгар туттулларын туһугар сири сөптөөх турукка тиэрдэр эбээһинэһи толорууну бэрэбиэркэлиир толоруулаах былаас федеральнай уорганын боломуочуйалаах уорганынан буолар – судаарыстыбаннай регистрацияҕа, кадаастырга уонна картографияҕа Федеральнай сулууспа Саха сиринээҕи Управлениета. (мантан салгыы – СӨ Росреестрга Управлениета).

1.6. РФ Сиргэ кодексын 72-с ыст. олоҕуран, муниципальнай тэриллии территориятыгар баар сири туһаныы сир муниципальнай хонтуруолун олохтоох бэйэни салайыныы уоргана эбэтэр кини итиннэ боломуочуйалаабыт уоргана ыытар. 
"Об общих принципах организации местного самоуправления в Российской Федерации" 06.10.2003 c. тахсыбыт 131 №-дээх ФЗ 14-с ыстатыйатын 1-кы чааһын 20-с пуунугар олоҕуран, сир муниципальнай хонтуруола поселение суолталаах (местное значение) боппуруос буолар.

Ол аата, РФ Сиргэ кодексын 72-с ыстатыйатыгар уонна ити этиллибит "Об общих принципах организации местного самоуправления в Российской Федерации" 06.10.2003 c. тахсыбыт 131 №-дээх федеральнай сокуоҥҥа олоҕурдахха, сир муниципальнай хонтуруола поселение олохтоох бэйэни салайыныы  уорганынан эбэтэр кини боломуочуйалаабыт уорганынан оҥоһуллар.

Муниципальнай сулууспалаахтар эбэтэр боломуочуйалаах сирэйдэр ыытар үлэлэрин (в деятельности) РФ Конституциятынан, РФ Сиргэ кодексынан, РФ уонна СӨ Бырабыыталыстыбаларын уураахтарынан, дьаһалларынан, сокуоннарынан, олохтоох бэйэни салайыныы уорганын аакталарынан, о.и. сир муниципальнай хонтуруолун ыытыыны быһаарар бэрээдэктэринэн салайтаран ыытыахтаахтар.

1.7. Тыа хаһаайыстыбатын аналыгар туттуллуохтаах сир учаастагын субуруччу үс сыл уонна онтон уһун кэмҥэ (3-х и более лет подряд) тыа хаһаайыстыбатын бородууксуйатын оҥорон таһаарыытыгар эбэтэр тыа хаһаайыстыбатын бородууксуйатын оҥорон таһаарыыны кытта сибээстээх хайысхаҕа туттубатаҕын иһин, буруйдаах сирэйдэри эппиэтинэскэ тардыы РФ Административнай быраабы кэһии туһунан Кодексын 8.8. ыстатыйатыгар олоҕуран, оҥоһуллар.

1.8. Бу суруллар Сүбэлэр туһааннаах учаастакка хамсаабат тутуу эбийиэктэрэ суох түгэннэригэр туттуллаллар.

1.9. Бастайааннай (болдьоҕо суох) туһаныыга, үйэ тухары нэһилиэстибэлээх туһаныыга бэриллэр бас билиигэ, болдьохтоох босхо туһаныыга (безвозмездное срочное пользование) уонна түүлэһии быраабыгар бэриллибит сир учаастактарыгар быраабы быһыы РФ Сиргэ кодексын 45, 46, 47, 54 ыстатыйаларыгар олоҕуран, оҥоһуллар.

1.10. Тыа хаһаа-йыстыбатын аналыгар туттуллар сир учаастагын күһэйэн туран былдьааһын (принудительное изъятие) РФ Сиргэ кодексын 44-с ыст. уонна РФ Гражданскай кодекс 235, 285 ыст. олоҕуран, "Об обороте земель сельскохозяйственного назначения" 24.07.2002 сыл. тахсыбыт  101 №-дээх ФЗ 6-c ыстатыйатыгар бигэргэммит уратылары учуоттаан туран, оҥоһуллар.

2. Сири бастайааннай болдьоҕо суох (бессрочнай) туһаныы, үйэ тухары нэһилиэстибэнэн бэриллэр туһаныы, босхо, болдьохтоох (срочнай) туһаныы уонна сир учаастагын түүлэһии быраабын тохтотуу.

2.1. Үйэ тухары (пожизненно) нэһилиэстибэнэн бэриллэр бастайааннай, болдьоҕо суох (бессрочнай), босхо болдьохтоох (срочнай) туһаныыга уонна сири түүлэһиигэ ылбыт быраабы тохтотуу тыа хаһаайыстыбатын аналыгар туттуллар сирдэргэ, тыа хаһаайыстыбатын бородууксуйатын оҥорон таһаарыытыгар, онно сыһыаннаах хайысхаларга субуруччу үс сыл, өскөтүн итинтэн уһун болдьох федеральнай сокуонунан олохтоммотох түгэнигэр, туһааннаах сир учаастагын туһаныы айылҕа аҕалбыт содуллара мэһэйдээбиттэриттэн эбэтэр атын да итинниккэ дьүөрэ сири хайдах да туһанар кыаҕы биэрбэт түгэннэртэн сэдиптээн туттуллубатах кэмин аахпакка туран, суут бэрээдэгинэн быһаарыллар.

Тыа хаһаайыстыбатын оҥорон таһаарыытыгар эбэтэр ити хайысхаҕа сыһыаннаах үлэҕэ анаммыт сир учаастагын туһаммат буолуу төрүөттэрин (признаки) испииһэгэ (перечень) РФ Бырабыыталыстыбатын 23.04.2012 с. 369 №-дээх Уурааҕынан бигэргэнэн турар.

Итинник туруктаах тыа хаһаайыстыбатын аналыгар туттуллуохтаах сир учаастактарын быһаарыы, сир муниципальнай хонтуруолун чэрчитинэн, нэһилиэк олохтоох бэйэни салайыныытын боломуочуйалаах уорганынан, судаарыстыбаннай былаас уорганнарыттан, физическэй уонна юридическай сирэйдэртэн киирэр иһитиннэриигэ олоҕуран, ыытыллар. 
Ону сэргэ былааннаах уонна былааны таһынан бэрэбиэркэни ыытыы түмүгүнэн эмиэ быһаарыллар.

Ону сэргэ тыа хаһаайыстыбатын аналыгар туттуллар көрүҥнээх сирдэртэн итинник туттуллубат сирдэри булан быһаарыынан СӨ Росреестрин Управлениета эмиэ дьарыктанар.

2.2. Муниципальнай сир хонтуруолун юридическай сирэйдэргэ уонна биирдиилээн урбаанньыттарга сыһыаннаан ыытыы "О защите прав юридических лиц и индивидуальных предпринимателей при осуществлении государственного контроля (надзора) и муниципального контроля" диэн 26.12.2008 с. тахсыбыт 294 №-дээх ФЗ балаһыанньаларын учуоттаан туран, оҥоһуллар.

2.3. Сир муниципальнай хонтуруолун уорганын дуоһунастаах сирэйдэрэ ыыппыт бэрэбиэркэлэрин түмүгүнэн, сир учаастагын бэрэбиэркэтин аактата диэн толоруллар (салгыы – бэрэбиэркэ Аактата диэн этиллиэ. 
Бу бэриллэр Сүбэлэр 1-кы сыһыарыыларыгар ол бэрэбиэркэ Аактатын формата сыһыарылла сылдьар)

Бэрэбиэркэ Аактатыгар ыйыллыахтаах:

1. Бэрэбиэркэ аактата ыытыллыбыт күнэ, бириэмэтэ, уонна толоруллубут миэстэтэ.
2. Сир муниципальнай хонтуруолун ыытар уорган аата.
3. Сир муниципальнай хонтуруолун уорганын салайааччытын, салайааччы солбуйааччытын бирикээһин эбэтэр дьаһалын нүөмэрэ, тахсыбыт күнэ-дьыла.
4. Бэрэбиэркэни ыыппыт дуоһунастаах сирэй, эбэтэр дуоһунастаах сирэйдэр араспаанньалара, ааттара, аҕаларын аата.
5. Бэрэбиэркэ кэмигэр баар дьон араспаанньалара, ааттара, аҕаларын аата.
6. Бэрэбиэркэ ыытыллыбыт миэстэтэ, күнэ-дьыла, бириэмэтэ, төһө өр буолбута.
7. Бэрэбиэркэ түмүктэрин туһунан сибидиэнньэ. 
О.и. булгуччулаах ирдэбиллэри, муниципальнай быраап аакталара олохтообут ирдэбиллэрин кэһии туһунан дааннай, кэһии ханнык көстүүлэрэ баара (об их характере) уонна ол кэһиини ким оҥорбута ыйыллыахтаах.
8. Бэрэбиэркэ Аактатын сибидиэнньэлэрин бэрэбиэркэ кэмигэр сылдьыспыт физическэй сирэйгэ, эбэтэр туһааннаах салайааччыга, эбэтэр боломуочуйалаах бэрэстэбиитэлгэ билиһиннэрии буолбутун эбэтэр билсэртэн аккаастаммыттарын туһунан сибидиэнньэ суруллуохтаах. Кинилэр аактаҕа илии баттыахтаахтар эбэтэр илии баттыыртан аккаастанар буоллахтарына, ол туһунан анаан суруллуохтаах.
9. Бэрэбиэркэни ыыппыт дуоһунастаах сирэй эбэтэр дуоһунастаах сирэйдэр илии баттааһыннара ирдэнэр.

Бэрэбиэркэ Аактата бэрэбиэркэ ыытыллыбытын кэннэ икки экземплярынан толоруллуохтаах. 
Онтон биирэ куопуйаларын кытта холбуу, бэрэбиэркэ түмүгүн кытта билсибиттэрин эбэтэр Аактаны билсэртэн аккаастаммыттарын туһунан араспыыска ылан туран, бэрэбиэркэлэммит учаастак сыһыарыллыбыт физическэй сирэйигэр (эбэтэр салайааччытыгар, атын дуоһунастаах сирэйгэ эбэтэр боломуочуйалаах сирэйгэ), туттарыллыахтаах. 
Өскөтүн бэрэбиэркэлэнэр сирдээх физическэй сирэй, эбэтэр салайааччы, юридическай сирэй боломуочуйалаах дуоһунастаах сирэйэ, урбаанньыт, кини боломуочуйалаах бэрэстэбиитэлэ суох түгэннэригэр, ону сэргэ бэрэбиэркэлэммит сирдээх киһи Аактаны билсибитин туһунан араспыысканы суруйартан аккаастанар, эбэтэр Аактаны билсиэн да баҕарбат түгэнигэр, бэрэбиэркэ Аактата "уведомлениелаах" заказной сурук быһыытынан почтанан ыытыллар. 
Сурук тиксэриллибитин туһунан почта уведомлениета бэрэбиэркэ Аактатыгар сыһыарыллар. 
Ол дьыала сир муниципальнай хонтуруолун ыытар уоргаҥҥа харайыыга киирэр.

Өскөтүн былааны таһынан бэрэбиэркэни (бу, юридическай сирэйдэргэ уонна урбаанньыттарга сыһыаннаан этиллэр) ыытыыга борокуратуура уорганын көҥүлэ ирдэнэр түбэлтэтигэр, бэрэбиэркэ Аактатын куопуйата, бэрэбиэркэ Аактата толоруллубут кэмиттэн биэс үлэ күнүн иһигэр, бэрэбиэркэни ыытар сөптөөҕүн туһунан сөбүлэҥин биэрбит борокуратуура уорганыгар ыытыллар.

Бэрэбиэркэ түмүгүнэн быһаарыллыбыт чахчылар кырдьыктаахтарын уонна дакаастанар төрүөттэрэ бигэ буоларын наадатыгар, сир сокуонун кэһии чахчыта баарын кэрэһилиир дааннайдары Аактаҕа сыһыарыллар: хас биирдии фото-хаартысканы нүөмэрдээн туран, хаартыскалаах табылыысса, сир учаастагын иэнин кээмэйэ уонна сир сокуонун кэһиини дьэҥкэтик көрдөрөр, эбэтэр утарар, атын иһитиннэриилэр.

2.4. Нэһилиэк олохтоох бэйэни салайыныытын боломуочуйалаах уорганнара эбэтэр кинилэр сир бэрэбиэркэтин ыытарга боломуочуйалаабыт сирэйдэрэ, РФ кодексын (салгыы – КоАП) 8.8. ыстатыйаларынан көрүллүбүт эппиэтинэс сүктэриллэрэ ирдэнэр административнай кэһиилэр баалларын быһаардахтарына, бэлэмнээбит матырыйаалларыгар эбии бэрэбиэркэ Аактатын холбуу уган, СӨ Росреестрин Управлениетыгар көрүүгэ, бэрэбиэркэҕэ ыытыахтаахтар.

РФ КоАП-ыгар сөп түбэһиннэрэн, административнай быраабы кэһии састааба суох түгэнигэр СӨ Росреестрин Управлениета административнай быраабы кэһии туһунан дьыалаҕа аккаастыыр туһунан матыыптаах быһаарыыны таһаарар.

2.6. СӨ Росреестргэ Управлениета административнай ыстараабы (с наложением адм. взыскания) ууран туран, сир сокуонун кэспит буруйдаах сирэйгэ, сир быраабын кэһии иһин диэн, сэрэтии (мантан салгыы – сэрэтии) туттарар.

Бу этиллэр сэрэтии ис хоһооно РФ Сиргэ кодексын 54-с ыстатыйатын 3-c чааһыгар бигэргэммит ирдэбиллэргэ сөп түбэһэр буолуохтаах.

Сирдээх киһи ол сэрэтиигэ ыйыллыбыт сир быраабын кэһиини этиллибит болдьох иһигэр көннөрбөт түгэнигэр СӨ Росреестрин Управлениета, тыа хаһаайыстыбатын аналыгар туттуллар сир учаастагын туһааннаах сыалыгар (тыа хаһаайыстыбатын бородууксуйатын оҥорон таһаарыытыгар уонна онно сыһыаннаах хайысхаларга) үс сыл устата туттубатаҕын иһин, сиргэ быраабын тохтотор туһунан матырыйаалы итинник сири дьаһайарга боломуочуйа ылбыт судаарыстыбаннай былаас толоруулаах уорганыгар, эбэтэр олохтоох бэйэни салайыныы уорганыгар, ыытар.

2.7. Итинник сир учаастактарын дьаһайарга боломуочуйалаах судаарыстыбаннай былаас толоруулаах уоргана эбэтэр олохтоох бэйэни салайыныы уорган сирин аналыгар туһамматах киһиттэн сиргэ быраабын тохтотор туһунан суукка сайабылыанньа түһэрэр.

Үйэ тухары нэһилиэсти-бэлээх туһаныыга, бастайааннай (болдьоҕо суох) туһаныыга, сири босхо болдьоҕо суох туһаныыга уонна сири түүлэһиигэ ылбыт быраабы күүс өттүнэн тохтотуу (принудительное прекращение) сир учаастагын сыыһа туһаныы, туттубатах буолуу чахчыларын туораппат түгэнигэр, ыстараап быһыытынан административнай төлөтүүну (взыскание) оҥотторон баран, оҥоһуллар.

Маныаха бэлиэтиэххэ наада, физическэй сирэйгэ иск сайабылыанньата, РФ Гражданскай процессуальнай кодексын 30-с ыстатыйатыгар олоҕуран, туһааннаах сир учаастага түстэммит сиригэр уопсай юрисдикция федеральнай суутугар түһэриллэр.

Оттон юридическай сирэйдэр сирдэригэр, РФ Арбитражнай процессуальнай кодекс 27 уонна 38 ыст. олоҕуран, иск сайабылыанньа СӨ Арбитражнай суутугар түһэр.

Тыа хаһаайыстыбатын көрүҥэр туттуллар сиргэ быраабы күүс өттүнэн тохтотор туһунан иск сайабылыанньаҕа киллэриллиэхтээх:

1. сир сокуонун кэһиигэ буруйдаах сирэй туһунан сибидиэнньэ.
2. Баар сокуоннарынан олохтоммут сиргэ быраабы күүс өттүнэн тохтоторго төрүөттэр суруллаллар. Итинник сайабылыанньа холобура бу Сүбэлэргэ 2 №-дээх Сыһыарыынан сылдьар.
2.8. Тыа хаһаайыстыбатын аналыгар туттуллар сир көрүҥнэригэр быраабы тохтотуу туһунан суут быһаарыыта олоххо киирбит кэмиттэн сир учаастактарын дьаһайарга боломуочуйалаах судаарыстыбаннай уорган толоруулаах уоргана эбэтэр олохтоох бэйэни салайыныы уоргана, туһааннаах сиргэ быраап тохтотулларын туһунан хамсаабат баай-дуол уонна хамсаабат баай-дуол сыһыаннаһыыларын регистрациялыыр (өскөтүн туһааннаах быраап ити Кэлим судаарыстыбаннай реестргэ регистрациялана сылдьыбыт түгэнигэр) судаарыстыбаннай уоргаҥҥа сайабылыанньа суруйар.
2.10. Тыа хаһаайыстыбатын аналыгар туттуллар сир көрүҥнэригэр киирэр сиргэ быраап тохтотуллуута, сир сокуонун кэспит буруйдаахтар сир быраабын кэһэн, буортуну оҥорбут буруйдарын сүгэр эппиэтинэстэриттэн босхолообот.
2.11. РФ Бүддьүөккэ кодексын 46-с ыст. 1-кы ч. 7 пуунугар олоҕуран, РФ сокуоннарын кэһии иһин, РФ Бүддьүөкэ кодексын 46-с ыст. ити чааһын 2 уонна 3 п. киллэриллибэтэх түгэннэригэр, харчынан ыстараабын суумата, норматив быһыытынан, 100 %-на харчынан ыстараабы аныыр туһунан быһаарыыны ылбыт муниципальнай оройуоннар, куораттааҕы уокуруктар бүддьүөттэригэр ыытыллар.
2.12. Сир муниципальнай хонтуруолун уорганын бэрэбиэркэтин түмүгүнэн толоруллубут быраабы кэһии састааба баарын туһунан Аакталар уонна (эбэтэр) матырыйааллар,  административнай производствоны көбүтүүгэ уонна буруйдаах сирэйдэри административнай эппиэтинэскэ тардыыга төрүөт буолаллар.
2.13. Поселение олохтоох бэйэни салайыныы уорганнара, эбэтэр кинилэр боломуочуйалаабыт сирэйдэрэ, сири туһаныы хонтуруола көдьүүстээх буоларын инниттэн СӨ Росреестрин Управлениетын кытта бу хайысхаҕа бииргэ үлэлэһэр сөбүлэҥи түһэрсэллэригэр сүбэлэнэр.

3. Тыа хаһаайыстыбатын аналыгар туттуллар көрүҥ сир учаастактарын бас билээччиттэн ол сиргэ быраабын күүс өртүнэн тохтотуу.
3.1. Тыа хаһаайыстыбатын оҥорон таһаарыытыгар эбэтэр ити салааҕа сыһыаннаах хайысхаҕа туттарга сири бас билээччи быраабын ылан баран, субуруччу үс сыл устата уонна онтон уһун кэмҥэ туттубат түгэнигэр РФ Гражданскай кодексын 285, 286, 287 ыст., РФ Сиргэ кодексын 44 ыст. уонна "Об обороте земель сельскохозяйственного назначения" диэн 24.07.2002 сыл 101 №-дээх ФЗ 6. ыст. олоҕуран, ити сирин учаастагын киниттэн күүс өртүнэн ылыллар.
3.2. Бу Сүбэлэр 3.1 пуунугар этиллэр болдьоххо, сир учаастага айылҕа аҕалбыт содулларыттан сылтаан эбэтэр онуоха дьүөрэ төрүөттэр сири аналыгар туттар кыаҕа суох сыппыт кэмэ уонна ол сири туһаҕа таһаарыы (освоение) кэмэ киллэриллибэт. 
Тустаах көрүҥҥэ киирсэр сир учаастагын туһаҕа таһаарыы кэмэ икки сылтан уһун буолара сатаммат.
3.3. Cир тус аналыгар туттуллубакка сыппыт кэмэ үс сыл уонна онтон уһун болдьоххо буоллаҕына, поселение олохтоох бэйэни салайыныыга уоргана эбэтэр кини боломуочуйа биэрбит сирэйэ уонна СӨ Росреестргэ Управлениета туһааннаах Сүбэлэр 2 разделыгар суруллар тэрээһиннэри ыыталлар.

СӨ Росреестрэ буруйдаах сирэйгэ административнай ыстараабы түһэрэн, сэрэтии биэрэн туран, сир сокуоннарын кэһии тахсыбытын туһунан сир учаастагын биэрбит судаарыстыбаннай былаас толоруулаах уорганыгар эбэтэр олохтоох бэйэни салайыныы уорганыгар биллэрэр.
3.4. Тыа хаһаайысты-батыгар анаммыт сирин субуруччу үс сыл устата уонна итинтэн уһун болдьоххо тыа хаһаайыстыбатын бородууксуйатын оҥорон таһаарыытыгар уонна ити хайысхаҕа сыһыаннаан ол сирин туттубакка сылдьыбытын иһин ол сири бас билээччиттэн ол сирин күүс өттүнэн былдьаан ылыы оҥоһуллуон сөп, өскөтүн киниэхэ административнай буруйу сүктэрии да кэнниттэн ол сирин тус аналыгар туттубат түгэнигэр.
3.5. Административнай накаастабылы сүктэриини кытта тэҥҥэ Сир быраабын кэһиини туоратарга бэриллибит болдьох иһигэр сирдээх киһи ол кэһиини суох оҥорбот түгэнигэр СӨ Росреестрга Управлениета ол туһунан матырыйаалы СӨ баай-дуол уонна сир сыһыаннаһыыларыгар Министиэристибэтигэр ыытар.
3.6. Баай-дуол уонна сир сыһыаннаһыыларыгар Министиэристибэтэ бу бэриллэр Сүбэлэр 3.5 пууннарыгар ыйыллар матырыйааллары көрүү түмүгүнэн, суукка туһааннаах сир үс уонна онтон уһун болдьоххо тыа хаһаайыстыбатын оҥорон таһаарыытыгар эбэтэр ону кытта сибээстээх хайысхаҕа туттуллубакка сыппытынан сибээстээн, ити сири былдьаан туран, публичнай атыыга таһаарар туһунан ирдэбил түһэрэр.
3.7. Сири былдьыыр туһунан суут быһаарыыта күүһүгэр киирдэ да, Баай-дуол уонна сир сыһыаннаһыыларыгар Министиэристибэ сир учаастагар быраап тохтотулларын туһунан судаарыстыбаннай регистрацияҕа киллэрэр туһунан хамсаабат баай-дуол уонна баай-дуол сыһыаннаһыытын судаарыстыбаннай регистрациятын ыытар уоргаҥҥа сайабылыанньа түһэрэр.
3.8. Сир учаастага үс сыл уонна онтон уһун кэм болдьоххо туһаанаах сир тус аналыгар туттуллубакка сылдьыбытынан, сиргэ быраап тохтотуллан, былдьаммытын уонна публичнай атыыга тахсарын туһунан суут быһаарыыта сокуоннай күүһүгэр киирбитэ алта ый иһинэн, Баай-дуол уонна сир сыһыаннаһыыларыгар министиэристибэ, туһааннаах сиргэ ирдэнэр түгэнигэр, кадаастыр үлэтин хааччыйан, публичнай атыыга таһаарар. Ол атыы-тутуу "Об организации и проведении торгов по продаже находящихся в государственной или муниципальной собственности земельных участков или права на заключение договоров аренды таких земельных участков" диэн РФ Бырабыыталыстыбата 11.11.2002 с. таһаарбыт 808 №-дээх Уурааҕа олохтообут бэрээдэгэр олоҕуран барар.
3.9. Өскөтүн бу сир учаастагын публичнай атыыта ыытыллыбатаҕынан ааҕыллар (билиниллэр) түгэнигэр, ити кэмтэн саҕалаан икки ый иһигэр атыыга киллэриллэригэр бастаан биллэриллибит сыанатыгар судаарыстыбаннай эбэтэр муниципальнай бас билиигэ биэриэххэ сөп.
3.10. Сир учаастагын публичнай атыытыттан эбэтэр судаарыстыбаннай эбэтэр муниципальнай бас билиигэ биэрииттэн киирбит үп, публичнай атыыны бэлэмнииргэ уонна ыытыыга көрсүллүбүт ороскуот сууматын көҕүрэтии кэнниттэн, сир урукку бас билээччитигэр бэриллэр.
 
Саха Өрөспүүбүлүкэтин баайга-дуолга уонна сир сыһыаннаһыыларыгар
миниистирэ
Е.В. Григорьева,
Судаарыстыбаннай регистрация, кадаастыр уонна картография
Федеральнай сулууспатын Саха сиринээҕи
Управлениетын
салайааччыта
         А.П. Дьячковскай.

