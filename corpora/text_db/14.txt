Арыгы өлөрөр уонна үрэйэр эрэ аналлаах<br>Евгений ЕРЕМЕЕВ <br>Саха сирэ хаһыат №  199 (4692)  28.10.2010
"Эриэн үөҥҥэ" тиктэрдэххинэ хомойуох иһин, биһиги бары наһаа элбэх арыгыттан бүдүрүйбүт дьону көрөбүт. 
Биллэн турар, кинилэртэн ким да, эрдэ инникитин, арыгыһыт буолуом диэн былааннаабат этэ. 
Үгүстэрэ үчүгэй аһы үчүгэй ас курдук, нуорманы билэн, киһи арыгыны культурнайдык иһэргэ үөрэниэхтээх диэн бигэ өйдөбүллээхтэрэ. 
Арыгы, дьэ, бу тылларга: "культурнайдык" уонна "нуорма" диэннэргэ сохсотун иитэ сытар. 
Бу муудараһа суох киһини, сэргэх буоларын мөлтөтөр албын тыллар. 
Арыгыны, күөх өҥнөөх эриэн үөнү кытта тэҥнииллэр. 
Арыгы эмиэ эриэн үөн курдук, кими "тигэрин" бэйэтэ быһаарар уонна киһини эмискэ, сэрэппэккэ, кэтэспэккэ сырыттаҕына "тигэр". 
"Тиктэрбит" киһи олоҕо ыһыллан, мөлтөөн, күүһүн сүтэрэн барар. 
Киһи албына, мөкү дьыалата элбээн, үтүө дьыалата аҕыйаан барар. 
Дьону убаастыыра, ытыктыыра уонна олоҕор эппиэтинэстээхтик сыһыаннаһара эмиэ сүтэн барар. 
Сотору-сотору итирэн, кырыыс дьүүктэтэ буолар. 
Бу кырдьыгы умнумаҥ, сүрэххитигэр илдьэ сылдьыҥ уонна олус сэргэх буолуҥ, арыгыттан тэйэ туттуҥ, арыгыны доҕор оҥостумаҥ. 
Маны билии уонна арыгыттан сэрэнии муударас буолар.
Үгүскүт элбэхтэ истибит буолуохтааххыт, дьон маннык саҥарарын:"Бу киһи арыгытын хаста-хаста эмтэннэ. 
Уһаатаҕына арыгытын испэккэ сыл эрэ курдук тулуйан сылдьар. 
Туох да көмөлөспөт, дьэ иэдээн";"Эмтэнэн туһа суох, син биир испитим эрэ баар буолар. 
Төлө бардахпына өссө күүскэ, утаппыт киһи курдук иһэр буолабын";"Сырыы аайы арыгылаан баран өлөттөрө сытан аны дьэ бу хара дьайы хаһан да иһиэм суоҕа диэн бэйэм-бэйэбэр тылбын биэрэбин. 
Сотору буолан баран арыгыбын син биир иһэн кэбиһэбин";"Нуормалаан, кыра-кыратык иһэргэ үөрэнэ сатыыбын да, итирэ турабын. 
Бастакы омурдуум кэнниттэн бэйэбин хонтуруолланар кыаҕым суох".
Арыгыга ылларыы — бу олус улахан, дириҥ уонна ыарыылаах проблема, эмискэ ылбычча кыайан быһаарыллыбат. 
Оҕолоргор — олох учуутала буолаҕын биири өйдүөххэ наада: олохпут ыраас, дьоллоох, үөрүүлээх, ситиһиилээх, алгыстаах буолара бэйэбит эрэ сүрэхпититтэн тутулуктаах. 
Сүрэхпит төһө ырааһыттан — ол аата быһыыбытыттан-майгыбытыттан (характербытыттан). 
Олохпутугар үтүө аачыстыбаларбыт баһыйан, олохпутун сырдата сылдьалларын ситиһиэхтээхпит. 
Дьоннор көрүөхтээхтэр: тылбытыгар уонна дьыалабытыгар күүстээхпитин, кытаанах тулуурдаахпытын, амарах санаалаахпытын, улаханнык санаммаппытын, сүөргү быһыыбыт суоҕун, бэйэбит эрэ иннин көрүммэппитин, хоргуппаппытын, куһаҕаны өйдүү сылдьыбаппытын, куһаҕантан үөрбэппитин. 
Кырдьыктан үөрэрбитин, барытын уйарбытын, дьону итэҕэйэрбитин, барытын эрэнэрбитин, барытын тулуйарбытын, көмүс быраабыланы (бэйэҕэр хайдах сыһыаннаһалларын баҕараҕын да, атын дьоҥҥо оннук сыһыаннас) тутуһарбытын. 
Маннык хаачыстыбаларбыт хаһан да уостуо суохтаахтар.

Бу хаачыстыбалары бэйэбитигэр баар оҥорорго уонна сайыннарарга болҕомтобутун, бары күүспүтүн ууруохтаахпыт. 
Бу дьарык — элбэх үлэни, өр тулууру эрэйэр. 
Арыгыһыт киһи олоҕуттан, маннык майгылаах киһи олоҕо, сырдык хараҥаттан атынын курдук, төрүт атын буолар. 
Эбиитин, оҕолоругар олус туһалаах үтүө холобурдары көрдөрөр. 
Кини туох да омсото суох, бардама, киҥэ суох, арыгыга тардыспат, сутуругар сокуоннаммат, ыалдьытымсах хаһаайын, үтүөнү таптыыр, кырдьыгы көрөр. 
Оҕолоруҥ маннык холобурдары салҕыы сиэннэргэр хаалларыахтара, сиэннэриҥ — хос сиэннэргэр. 
Эн инники көлүөнэлэргэр, дьоллоох, үөрүүлээх, сөптөөх олох алгыһа буолаҕын. 
Арыгыһыт киһи кырыыс эрэ суолун хаалларар. 
Саха эр киһитэ, мин эйигин оҕолоргор, норуоккар алгыс суолун хааллараргар көрдөһөбүн. 
Арыгыттан олох аккаастан, бу саха аһа буолбатах. 
Эн инники көлүөнэлэргэ бэйэҥ холобургунан, олох учуутала буолаҕын. 
Оҕолоруҥ инникилэрин арыгыга атастаһыма.
 
Мин олохпор билиҥҥитэ арыгы мэһэйдээбэт диигин дуо? Арыгылаатаххына, дьонуҥ хомойор буолбут буоллахтарына — бу эйиэхэ улахан сэрэтии. 
Эрдэ сылла, арыгыттан түргэнник тэй, кинилиин охсус. 
Өйдөө, бу "күөх үөн", охсуһуута суох кыайтарбат. 
Билигин арыгыга ылларбыт буоллаххына, эмтэнэр ньыма арааһа олус элбэх: араас укуол, харахха хааппыла, ампула тигиитэ, норуот эмчиттэрин ньымалара уо.д.а. 
Балар тохтуурга эрэ наадалар, онон туһалара бүтэр. 
Бу, холобур, эккэр баас тахсыбыт биричиинэтин эмтээбэккэ, бааскын бэйэтин эрэ эмтии сатыырыҥ курдукка тэҥнэһэр, лейкопластырь сыһыарбыт курдук. 
Лейкопластырь бааскын көстүбэт оҥорор, ол гынан баран проблема быһаарылла илик. 
Ол курдук, эмтэнэн баран, арыгы иһэриҥ тохтуур (үксүн куттааһын көмөтүнэн), оттон өйүҥ-санааҥ арыгыны син биир саныы, ахта, ымсыыра, үксүгэр баҕара сылдьар. 
Ол иһин сотору кэминэн испитиҥ эрэ баар буолар. 
Баас тахса турар биричиинэтэ эмтэниэхтээх, оччоҕо эрэ букатыннаахтык сүтэр. 
Киһи арыгыны иһэн кэбиһэ турар биричиинэтэ — "силиһэ", сүрэҕэр, өйүгэр-санаатыгар баар. 
Бу "аһыы силис" суох буолуохтаах. 
Арыгыһыт киһи диэн, арыгыга программаланан хаалбыт киһи буолар. 
"Арыгы иһэҕин дуо?" — диэн ыйытыы-хамаанда эрэ наада, уоннааҕыта тыырыллыбыт суолунан бэйэтэ барар. 
Өйдөөҥ, өйбүт-санаабыт, сүрэхпит — "программабыт" төрдүттэн уларыйыахтаах: арыгытааҕар биһиги сырдык, үтүө олоҕу таптыырбыт быдан күүстээх буолуохтаах. 
Арыгыны өстөөх оҥостон, абааһы көрүөхтээхпит. 
Саамай  ыарахан наркотик. 
Арыгыга сыһыан, дьиҥнээхтии тосту уларыйыахтаах. 
Манна олус улахан күүс сытар. 
Бу сыыһа суолтан сөптөөх суолга тахсыы буолар. 
Олоҕуҥ искиттэн, "силистэргиттэн" уларыйар. 
Биир улахан ыарыы биричиинэтэ сүтэн, искэр сырдыгыҥ элбиир, дууһаҥ уоскуйар. 
Арыгыны дьаат курдук көрүҥ. 
Арыгы чахчы дьаат. 
Бу кырдьык! 
Бүтүн аан дойдутааҕы доруобуйа харыстабылын обществота, арыгыны өссө 1970 сыллардаахха, саамай ыарахан наркотиктартан бастакыларынан билиммитэ. 
Россия да күүскэ сайдан эрэр, арыгыны дьаатынан билинэрэ кыра бириэмэ хаалла. 
Эн эрдэ, бэйэҕэр, бу кырдьыгы кырдьык оҥоһун. 
Арыгылаама диэн сокуону сүрэххэр сурун. 
Оччоҕо сахаларга, баҕар сотору, үлэ кэмигэр арыгылаамаҥ диэн сокуон наадата суох буолуо этэ. 
Эн уларыйдаххына, бүтүн саха норуотун тыынын барытын үчүгэй өттүгэр уларытаҕын!
Дьаат хаһан да киһи олоҕун таһымын үрдэтиэ суоҕа, доҕордоһууну бөҕөргөтүө, сыһыаны тупсарыа суоҕа. 
Дьаат сокуона — өлөрүү. 
Кутуйахтар "минньигэс" баҕайы дьаат сии олороннор эмиэ олус астыналлар, бэйэлэрин олус дьоллооҕунан ааҕыналлар, олохторо олус үчүгэй буолан көстөр. 
Бу албын. 
Сотору кутуйахтар өлөллөр. 
Өйдөөн көрдөххө, кутуйах дьаатын суола уонна арыгы суола тэбис тэҥнэр. 
Арыгы кэнниттэн кылабыыһа сирэ кэҥээн иһэр, тулаайах хаалбыт оҕо, дьоло суох буолбут киһи элбээн иһэр.

Арыгы — олус күүстээх, өлөрөр кырыыс сэбэ-сэбиргэлэ. 
Чечня, Афганистан сэриитигэр баран геройдуу өлбүт эдэр дьон уонна арыгы көмөтүнэн суох буолбут дьон ахсаанын тэҥнээн көрдөххө, ол олус ырылыччы көстөр. 
Ырааппакка бэйэҕит нэһилиэккитигэр тэҥнээн көрүҥ. 
Олус соһуйуоххут! Дьиҥнээх сэрии ханна бара турарын, "ким" сүрүн өстөөх буоларын өйдүөххүт. 
Бары өйдүүбүт Беслан иэдээнин. 
Аан дойду барыта бу иэдээни көрөн, саллан, хомойон кутурҕаҥҥа киирбитэ. 
Онтон билигин бүтүн Саха сирин үрдүнэн биир күннээҕи арыгылааһын киэһэтин барытын толору биһиэхэ көрдөрөллөрө буоллар, мин санаабар, элбэх киһи баттаҕа маҥхайыа этэ. 
Улахан, дьиикэй террор бэйэбитигэр буола турарын көрүө-билиэ этибит. 
Россия үрдүнэн арыгылааһыны көрөрбүт буоллар, Беслан муораҕа хааппыла буолан көстүө этэ. 
Быйыл сайын Россияҕа ойуур баһаара бөҕөтө буолан ааста. 
Сотору төһө хорумньу тахсыбытын барытын ааҕан, суоттаан этиэхтэрэ. 
Оттон арыгыттан бу сайын төһө харах уута тохтубутун, төһө дьиэ кэргэн ыһыллыбытын, төһө оҕо сүрэҕэ аймаммытын, төһө киһи олоҕо алдьаммытын, доруобуйата мөлтөөбүтүн ким сатаан суоттуой? Төһөнөн киһи кырдьыгы билэр уонна ол кырдьыгынан олорор даҕаны, соччонон олоҕо сайдан, тупсан иһэр. 
Сөп олох суолун булуубут, инники көлүөнэлэргэ алгыс буолан иһэр.
Тыл уонна дьыала араастаһыа суохтаах күүстээх эр дьонноох дойду — күүстээх буолар, күүстээх эр дьонноох норуот — күүстээх буолар, күүстээх эр дьонноох ыал — күүстээх буолар. 
Күүс эр киһи нөҥүө бэриллэр. 
Ол иһин эр киһи, ыал аҕа баһылыга диэн ааттанар. 
Онон эр дьоннор, ыал баһылыга, күүс дьүүктэтэ буоларбыт быһыытынан, биһиги оҕолорбут сөптөөх иитиини ылалларын туһугар сүрүн эппиэтинэһи сүгэбит. 
Төрөппүт оҕотун улаатыннарыахтаах эрэ буолбатах, оҕото олоҕун обществоҕа туһалаахтык олорорун курдук үөрэтиэхтээх. 
Онон оҕолорбутун арыгыта суох олохторун олорорго, үөрэргэ-көтөргө, ыараханы кыайарга, үтүөнү оҥорорго үөрэтиэхтээхпит. 
Арыгылыыр куһаҕан, арыгыга олох чугаһаама диэн оҕобутун такайа сылдьан бэйэбит арыгыны иһэр буоллахпытына, үөрэтэр тылбыт, күүһүн сүтэрэр, оҕобутун эбиитин албынныырга үөрэтэбит. 
Сөптөөх, үтүө холобуру төрөппүттэриттэн ылбатах оҕо, улаатан баран хайдах олорорун билбэт. 
Маннык түгэҥҥэ оҕо туох да буруйа суох. 
Бу төрөппүт буруйа. 
Тыл уонна дьыала биир буолуохтааҕын бэйэбит холобурбутунан көрдөрүөхтээхпит. 
Бэйэҕитин албыннанымаҥ, туох сиэмэтин ыһаҕыт да, ол аһын хомуйуоххут. 
Биһиги тугу кэтэһэрбит туох да оруолу оонньообот, тугу ыһарбыт, бу олус суолталаах. 
Арыгы былааһыттан босхолонуу — бэйэҥ илиигэр былаастартан, быраастартан кэлтэччи, арыгыны утары охсуһууга, кыайыыны ирдиир, модьуйар сыыһа. 
Кинилэр дьоннорго арыгыттан аккаастанар санааҕа тиийэллэригэр көмөлөһөллөр. 
Онтон киһи бэйэтэ эрэ быһаарынар уонна талар: арыгыта суох олоҕу, эбэтэр арыгыттан тутулукка киириини. 
Бу сүдү күүс, биллэн турар, эрчийдэххэ, сайыннардахха, тутта үөрэннэххэ эрэ кэлэр. 
Бу, киһи хараҕар көстүбэт, дьайыыта эрэ көстөр духуобунай былчыҥ. 
Мин бэйэм талабын, арыгы иһэрбин, испэппин. 
Арыгы атыылыыр маҕаһыыннар, баҕар, хас хардыым аайы да турдуннар. 
Тоҕо мин маҕаһыын баар буолла да, иһиэхтээхпиний? 
Билигин миэхэ маннык этэргэ чэпчэки, аҕыйах сыллааҕыта оннук буолбатах этэ. 
Арыгы былааһыттан босхолонууну, мин бэйэм ааспыт суолум.
Мин эрэ буолбатах, элбэх киһи арыгы дьаллыгыттан босхолонор. 
Эн да босхолонуоҥ, бу суолу таллаххына. 
Ханнык баҕарар кулун халтырыйан бадарааҥҥа охтуон сөп. 
Кулун охтон баран бадарааны сөбүлээн сыппат, сонно ойон туран, тэбэнэн баран иннин диэки салгыы баран иһэр. 
Кэлин бадарааны көрдө да, онно тиийэн охто сатыы сылдьыбат, сэрэнэр буолар. 
Бу муударас.
Обществоҕа кыайыы бэйэни кыайыыттан саҕаланар, бэйэҥ уларыйыыгыттан. 
Бу сокуон. 
Онон мин эйигиттэн көрдөһөбүн, күндү саха эр киһитэ, арыгы туруордахтарына мантан инньэ арыгыны талыма, олоҕу тал. 
Муударай буол. 
Арыгыттан элбэх күүстээх охтубута. 
Маны өйгөр хатаа, умнума. 
Урукку олоххун, урукку сыыһаларгын санаа оҥостон илдьэ сылдьыма, төннөн көннөрөр кыаҕыҥ суох, инниҥ диэки көр, ол ордук. 
Уруккуҥ уруок эрэ буоллун. 
Кэннин диэки хайыһа сылдьар төбөлөөх айанньыт ханна да тиийбэт.
Арыгы — доҕор буолбатах, дьаат диэн санаа үөскээбит буоллаҕына, ол кыымы күөдьүт, сүрэххэр баһаар буоллун. 
Бу эн сүрэххэр үөскээбит тыын, эн тас олоххор олоҕу биэрэр үрэх курдук толору буоллун.
Кыратык санааҕытын бөҕөргөтө таарыйа, бүтэһигэр биир кэпсээни кэпсиэхпин баҕарабын.
Арай биирдэ биир эбисийээнэ хаһаайына үрүҥ арыгы иһэ олорорун көрөн, үтүктэн эмиэ итириэр диэри амсайбыт. 
Сарсыныгар эбисийээнэни эмиэ арыгылатаары гыммыттар, итирэн дьаабыланарын, сирэйин араастаан туттарын көрөн күлээри. 
Хаһаайына хаһыытаан ыҥырбытыгар, төбөтүн тутта-тутта, ыалдьарын көрдөрөн уйатыттан тахсан кэлбит. 
Хаһаайына арыгы иһэрдэ сатаабытыгар, эбисийээнэ биирдэ дьиэ үрдүгэр баар буола түспүт: кинини ыҥыра сатаабыттар да, кини миэстэтиттэн хамсаабатах. 
Хаһаайына саатын хаба тардан ылан эбисийээнэ диэки туһаайбыт. 
Онно дьэ эбисийээнэ сүүрэкэлээбит, истээри буолбатах, турба кэннигэр саһаары. 
Онтон дьон эбисийээнэни сырсан дьиэ үрдүгэр ыттан барбыттарыгар, кини оһох турбатын иһигэр киирбит. 
Эбисийээнэ арыгы иһэринээҕэр, уокка сиэтэрин ордорбут. 
Бу хорсун охсуһуу кэнниттэн эбисийээнэ өссө 12 сыл олорбут, оттон хаһаайына өлөр өлүүтүн, арыгы көмөтүнэн ол сыл булбут.
Бу кэпсээнтэн ким уруок ылар?


