Суруллубут – суоруллубат<br>ГЕННАДИЙ БЕЧЕРЯКОВ<br>Кыым  хаһыат №43 09.10.2012
Ырыа киһи олоҕор суолтатын, ылар оруолун туһунан бэрт судургутук быһааран кэбиһэр кыаллыбат. 
Ырыа барахсан биирдиилээн киһи уонна бүтүн норуот да кыһалҕалаах кэмнэригэр санааны бөҕөргөтөр, күүс эбэр уратылаах буоллаҕа. 
Эгэ, күннээҕи олохпутугар, үөрүүбүтүгэр-көтүүбүтүгэр ырыата суох хайдах да сатаммаппыт. 
Хас биирдии ырыа (мин бу өйдөбүлгэ билиҥҥи аата-ахсаана суох "айымньылар" баһыйар өттүлэрин адьас сыһыарбаппын) бэйэтэ туһунан дьылҕалаах уонна үйэлээх.

Төһөлөөх эмэ айымньы уостан уоска бэриллэн иһэн, уоһуннаҕа буолуо. 
Сорохтор сурукка-бичиккэ тиһиллэн, дорҕооҥҥо үйэтитиллэн оччоттон-баччаҕа диэри толоруллан кэллилэр. 
Кинилэри салгыы үйэтитии – ырыаҕа-тойукка чугас, манна ыкса үлэлэһэр дьоҥҥо сүрүн соруктара буолуохтаах.

Бу сайын Саха Өрөспүүбүлүкэтин Ырыа айааччыларын түмсүүтэ, "Дьүһүй" сахалыы авторскай ырыа кулууба "Саха ырыата кэм-кэрдии тэтиминэн" диэн ааттаах хомуурунньугу күн сирин көрдөрдө. 
Бырайыак көҕүлээччитинэн СӨ култууратын үтүөлээх үлэһитэ Алексей Калининскай – Луҥха Өлөксөйө буолар.

Ытык киһибит Сэмэн Данилов "Норуот ырыата" диэн хоһоонугар:
 Миэхэ сахам ырыалара
Сээркээн сэһэни санаталлар,
Арыт кинилэр кылыһахтара
Кыыс бэрдигэр маарынныыллар.
 
Истиҥ норуоккут ырыаларын,
Истиҥ таптыыр сүрэххитинэн,
Байытыҥ санааҕыт далайын
Үгүс үйэлэр кэриэстэринэн, –
 
диэн кэс тыл кэриэтэ этэн хаалларбыт. 
Кырдьыга да, ырыа диэн норуоппут духуобунай баайын биир сүрүн араҥата. 
Бу араҥаны харахпыт харатын курдук харыстыыр, сүтэрбэт, көлүөнэттэн көлүөнэҕэ тиэрдэн уһун үйэлиир эбээһинэстээхпит.

Бу тахсыбыт хомуурунньукка ырыаны-тойугу бөлүһүөктүү көрүүттэн, сыанабылтан саҕалаан, кини суолтатын туһунан дириҥ өйдөбүллэр бэриллэллэр. 
Адам Скрябин, Марк Жирков, Захар Винокуров, Христофор Максимов, Серафим Павлов, Георгий Никифоров курдук саха муусукатын, ырыатын акылаатын уурсубут дьоммут киллэриллибиттэрэ кэрэхсэбиллээх.
 Кинилэр ааттара-суоллара ханнык да түгэҥҥэ бастакынан ахтыллыахтаах уонна ахтылла да туруохтаах.

Билигин да, инникитин да араас хайысхалаах, дэбигис өйдөммөт тыллаах-өстөөх "айымньылар" харыыта суох киирэ тураллар уонна баар да буолуохтара. 
Ол эрээри кинилэртэн үгүстэрэ күүгэн курдук уостар аналлаахтар. Билиҥҥи толорооччуларынан холобурдаатахха, ырыа абылыыр күүһүн төрүт дорҕооҥҥо, урукку толорооччулар уратыларыгар көрдүүр ырыаһыт инники күөҥҥэ сылдьара көстөр. 
Ол эрээри сорохтор айымньылара, олус бөлүһүөктээһиҥҥэ охто сатыылларыттан дуу, киһини салгытар дойҕохтооһуҥҥа кубулуйбута баар көстүү. 
Ырыаҕа бөлүһүөктүү дириҥ өйдөбүлү тиэрдэр дьоҕур биирдиилээн, үөһэттэн эрэ бэлиэтэммит дьоҥҥо бэриллэрин өйдүөххэ.

Хомуурунньукка үгүс чинчийэр, сырдатар үлэлэр, устуоруйа матырыйааллара киирбиттэрэ эмиэ кэрэхсэбиллээх. 
Көннөрү киһи ситэ өйдөөбөт өрүттэрин иҥэн-тоҥон, илдьиритэн тиэрдии хайаан да наада. 
Ырыа диэн бэйэтэ олус чараас өйдөбүл, ураты араҥа. Манна киэҥ өйдөбүлү, ураты көрүүнү анаан дьарыктанар, сатаан анаарар эрэ дьон биэрэр кыахтаахтар.

Билиҥҥи кэм ырыатын тыла-өһө тутаҕын, көнтөрүгүн уонна сыыһа өйдөбүлгэ туттулларын туһунан бары билэ-көрө сылдьабыт. 
Арай маны бохсорго, харгыстыырга туһааннаах үлэ ыытыллыбата өйдөммөт. 
Култуураҕа уонна духуобунаска министиэристибэбит салалтата тыйаатыртан, араас "шоулартан" ордон, манна болҕомтотун уура илик кэриҥнээх. 
Ырыа айааччылар түмсүүлэрэ манна эмиэ тустаах үлэни ситэ ыыппатын бэлиэтиир сөп. 
Бэйэбит даҕаны кириитикэни "эдэр оҕолору үөҕүүттэн" атыннык ылынаахтаабаппыт. 
Най барыы төрүөтэ манна эрэ сытар. 
Сэбиэскэй кэмнээҕи бэйээттэр, суруйааччылар айымньылара бука бары кытаанах сиидэни ааспыт буоланнар, дьэҥкир уу курдук ыраастар, киһи утаҕын ханнарар ураты алыптаахтар. 
Мин көлүөнэм уонна аҕа дьон бу суруйааччыларбыт айымньыларын хастыыта эмэ хос-хос аахтахпыт уонна адьас салгыбаппыт.

Тыл-өс диэн омук быһыытынан сүрүн баайбыт буоларын хайа даҕаны түгэҥҥэ умнумуох кэриҥнээхпит. 
Кини суолтатын намтатыы, тыл ис хоһоонун атын өйдөбүлгэ кубулутуу – быртахтааһынтан атыннык сыаналаныа суохтаах.
Маныаха биир сүрүннүүр үлэ быһыытынан норуот ырыаларын, ырыаһыттарын, бэйэлэрин кэмнэригэр киэҥ билиниини, биһирэбили ылбыт толорооччулары уонна ааптардары үрдүктүк сыаналыырбыт, үйэтитэрбит эрэйиллэр.

Бу тахсыбыт хомуурунньугу маныаха туһуламмыт биир үлэ курдук сыаналыыр сөп. 
Биллэн турар, туох барыта санаа хоту киирбит дииртэн тус бэйэм туттунабын. 
Дьыала – атыҥҥа. Саха омук олоҕор-дьаһаҕар биллэр-көстөр оруолу ылбыт  ырыаны-тойугу уонна толорооччулары үйэтитиигэ.
"Суруллубут – суоруллубат" диэн норуот бэргэн холооһуна үйэлэргэ хааларыныы.

Хомуурунньукка сыһыарыы быһыытынан, норуот уоһуттан түһэрбэккэ толорор кэккэ ырыалара компакт-диискэҕэ киллэриллибиттэрэ, бу таһаарыы ис хоһоонун өссө байытар.

Инникитин маннык үлэ өссө салҕанара, хас биирдии көлүөнэ ырыата-тойуга, толорооччуларын сырдатар үлэлэр тус-туһунан тахсаллара сөп. 
Бу барыта омук кутун туппут ырыалары, толорооччулары үйэтитиигэ, ыччаты сырдыкка-ырааска угуйууга туһааннаах дьоһун суолталаах буолуоҕа.
 
