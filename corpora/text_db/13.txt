Күннэй көмүс түгэнэ<br>Саргылаана Данилова<br>Саха сирэ хаһыат №180 (4673)   30.09.2010
 Сахабыт эстрадатыгар ыллыыр-туойар ыччат үгүс. Кинилэр ортолоругар Уля Сергучева толорооччу уонна ырыа айааччы быһыытынан — биир саамай талааннаахтара.
 Төһө да эдэрин иһин, номнуо айар үлэнэн умсугуйан утумнаахтык дьарыктаммыта 15 сылыгар барда.
 Күннэй диэн аатынан норуокка сөбүлэтэр.
 Ити аата киниэхэ олуһун барсар.

Кырдьык да, күн курдук мичилийэн, намчы бэйэтэ сырдыгынан сыдьаайан бар дьонугар кэрэ музыканы бэлэхтиир.
 Киһи сэргиирэ, кини бэйэтин сааһыгар айар үлэҕэ, олох философиятыгар ураты дьоһуннаах, боччумнаах көрүүлээх, ирдэбиллээх сыһыаннаах.
 Ол да иһин сорох айбыт ырыаларын билбэт киһи норуоттан тахсыбыт дорҕооҥҥо дьүөрэлиэ.
 Ол курдук кини иитиэхтээн таһаарбыт матыыптара чахчы да истээччи кутун-сүрүн туталлар, иэйиитин уһугуннараллар.
 Кини талаанын көрөөччүлэр эрэ биһирээбэттэр, биир идэлээхтэрэ үрдүктүк сыаналыыллар, бэйэлэрин репертуардарын Күннэй ырыаларынан байытарга дьулуһаллар.
 Автор Саха сирин Ырыа айааччыларын союһун саамай эдэр чилиэнэ.
 Кини норуоттар икки ардыларынааҕы, Бүтүн Россиятааҕы, республикатааҕы көрүүлэр, фестиваллар хас да төгүллээх лауреаттара.
Бу алтынньы 16 күнүгэр Күннэй айар үлэтин 15 сылын бэлиэтээн, улахан дьоро киэһэни бэлэмниир, билигин ол түбүгэр сылдьар.
 Онон сиэттэрэн биһиги Уля Сергучеваны көрсөн кэпсэттибит, бэлиэ кэрдиис кэмэ тосхойбутунан ис санаатын иһиттибит.
"Тыыннаах музыкаҕа хайыһыахпын баҕарабын" .
 Айар киэһэбин 15 сыллаах үлэм отчуотун быһыытынан көрөөччүлэргэ таһаарабын.
 15 сыл устата ылламмыт матыыптарбын сэргэ саҥа ырыаларбын билиһиннэриэм.
 Концерт ыыппатаҕым биэс сыл буолбут эбит.
 Урукку өттүгэр үстэ оҥоро сылдьыбытым.
 Ол саҕана оҕотук буолан, сүрүннээн дьонум өйөбүлүнэн туруорбуппут.
 Билигин, дьэ, бэйэм иитиэхтээн кэлбит санаабын, толкуйбун ситэрэн олоххо киллэрэбин.
 Бу түһүлгэ государственнай циркэ аренатыгар буолуо, шоу хабааннаах барыа.
 Концерпын РФ үтүөлээх артыыһа, циркэ директора Сергей Расторгуев режиссердаан иилиэ-саҕалыа.
 Киниэхэ хореограф-режиссер Наталья Кралина көмөлөһөр.
 Көстүүмнэрбэр модельер Андрей Зыков үлэлэһэр.
 Тэрээһин өттүгэр Варвара Ермолаева өйөбүл буолар.
 Дьиҥэр, концерка, шоуга анаан-минээн идэтийэр режиссердар бааллар.
 Мин санаабар, Сергей Васильевич ураты сонун көрүүнү киллэриэ.
 Кини киэҥ сирдэринэн, аан дойдунан элбэх улахан тэрээһиннэри көрбүт, билэр, кыттыбыт, хайа итиэннэ Саха сиригэр циркэ курдук искусство биир саамай уһулуччулаах көрүҥүн олохтообут, бу улахан коллективы салайар, сүгүрүйэр киһибит буоллаҕа.
 Онон режиссерга өйөбүлүн, сөбүлэҥин иһин махтанабын.
 Сценарийбын быйыл саас суруйбутум, Сергей Васильевич чочуйан, араас элеменнэри эбии киллэрэн биэрдилэр.
 Циркэҕэ буоларынан ураты нүөмэрдэри толкуйдаатыбыт.
 Холобур, бэйэм салгыҥҥа трюк оҥоруом.
 Манна "Звезды в цирке" диэн бырайыакка ылбыт үөрүйэхпин туһаныам.
 Концерка доҕотторум кыттыыны ылыахтара — Варя Максимова, Прокопий Федоров, Саша Лукин, Сахамин, Игорь Егоров, Сахаайа, Лэгэнтэй, Далаана, Сайсары Куо, Эдьиий Марыына, Анатолий Бурнашев, Ый кыыһа, "Дьолуо" бөлөх, Александра Алексеева салайар Айыы кыһатын ансамбла.
 Нуучча киһитэ Александр Савицкайга Сергей Есенин хоһоонугар ырыа суруйдум.
 Кини хлебокомбинакка суоппарынан үлэлиир.
 Ийэм кини ыллыырын биир конкурска бэлиэтии көрбүт.
 Ол онтон билсэммит, киэҥ көрөөччүгэ кинини билиһиннэриэхпитин баҕарабыт.
 Москваттан дьүөгэлэрим Ньургуйаана Кычкина, Маша Белоцерковская кэлиэхтэрэ, саҥа ырыаларбын толоруохтара.
 Оҕо сааспытыттан бодоруһан сибээспитин бииргэ тутуһабыт.
 Анатолий Бурнашев "Суол", "Ырыабын ыллыыбын", "Көрсүһэр кэммитин умнумуох", "Айан", "Күһүҥҥү былыттар", Варя Ларионова-Ый Кыыһа "Күнүү", "Ахтылҕан", "Махтанабын" ырыаларбын көрөөччүгэ таһаарбыттара.

Бу сыллар усталарыгар 200-кэ ырыаны суруйдум.
 "Саҥа ырыа" телевизионнай конкурска үстэ кыттан кыайыылаахтарга киирсибитим.
 Дьоро киэһэбэр 30-чатын таһаарыам.
 Ийэлээх аҕабын кытта трио бэлэмниибит.
 Аҕам идеятынан "Ардах" блогу киллэрдибит, трилогия курдук оҥордубут.
 Ардах түһүөн иннинэ былыт ыгар.
 Күннүк Уурастыырап хоһоонугар "Этиҥнээх ардах" ырыалаахпын.
 Ону үһүөн толоруохпут.
 Ол кэннэ этиҥ лүһүгүрээн ньиргийэ түһэн муҥутааһыныгар Лэгэнтэй Владимир Кондаков хоһоонугар ырыабын ыллыа.
 Ардах уҕараабытыгар, симик самыыр түһүүтүгэр Сайа хоһоонугар "Сайыҥҥы ардах" ырыалаах Ый Кыыһа нүөмэрэ тахсыа.
Мин бу концерпынан айар үлэм 15 сыллаах кэрдиис кэмин түмүктүүр курдукпун.
 Айар киэһэм кэннэ улуустарынан гастрольга турунуом.
 Инникитин бэйэбиттэн туох эрэ уларыйыыны көһүтэбин, кыратык сынньанан, саҥа санааны тобулан, музыкальнай хайысхабын уларытыахпын баҕарабын.
 Тыыннаах музыка, этномузыка, сахалыы рок өттүгэр хайыһыахпын баҕарабын.
 Ити стильгэ сөп түбэһиннэрэн, бэйэбин атын өттүнэн арыйан, тургутан, альбом суруйа сылдьабын.
 "Иэйии сахалыы тыыннаах буолуохтаах".
 Кыра эрдэхпиттэн ырыаһыт буолуохпун, музыканан дьарыктаныахпын баҕарарым.
 Ийэлээх аҕам сценаҕа тахсыыларын, кинилэр эйгэлэрин ыра санаа оҥосторум.
 Дьонум үлэлэрэ айаны, гастролу кытта эҥэрдээх буолан, Майаҕа эбээлээх эһээбэр үгүстүк сылдьарым.
 Онньуурдарбар дьиэҕэ дьыбааҥҥа тахсан ыллаан-туойан концерт көрдөрөрбүн астынарым.
 Ырыа айар буолбуппун биирдэ аҕам истэн баран хайҕаабытыгар олус да үөрбүтүм.
 Бу санаатахха, аҕам ол түгэни таба туппут эбит, кэмигэр арыйбатаҕа, киһиргэппэтэҕэ буоллар, таах хаалан хаалыа, айар дьарыгынан умсугуйуо суох эбитим буолуо.
 Төрөппүттэрим мин үлэбэр баар-суох кириитиктэрим.
 Ырыаларбын хас биирдиилэригэр иһитиннэрэбин.
 Тэҥинэн олорон буолбакка, биир-биир сыаналатабын, иккиэн араас көрүүлээх буолаллар.
 Аҕам музыкальнай билии өттүгэр ирдэбиллээх, ардыгар мөккүһэн да ылааччыбыт.
 Ырыаларбын оҕом курдук ылынабын, автор быһыытынан өһүргэнэ да сыһар түгэннэрдээхпин.
 Аҕам "Чороон" ансамблы таһаарбыт, саха эстрадатын саҕаласпыт киһи буоларынан, кини этиитин ардыгар төһө да сөбүлэспэтэрбин ылына сатыыбын.
 Бастакы ырыабын сэттэ сааспар айбытым.
 Оскуолаҕа Сергей Есенин "Белый снег" хоһоонун өйтөн ааҕарга сорудах биэрбиттэрэ.
 Үөрэтэ сатыыбын да иҥмэт, онтон матыыптаан таһаарбыппар, хоһоон тыла бэрт улгумнук хатаммыта.
 Ол түгэнтэн саҕалаан сыыйа холонон барбытым.
 Айар иэйиим уоскулаҥ кэммэр киирэр эбэтэр айаннаан иһэн тобуллар.
 Музыкальнай оскуолаҕа үөрэнэммин, фортепиано техникатын баһылаан, ырыаларбын доҕуһуоллаах чочуйабын.
 Наада буоллаҕына нотаҕа суруйабын, оҕолорго ырыалардаахпын, үөрэх кыһаларыгар ноталарбын кинигэҕэ анаан түһэрэр былааннаахпын.
 Күннүк Уурастыырап, Семен Данилов, Наталья Михалева, Тумус Мэхээлэ, Владимир Кондаков, Тааттаттан Мария Алексеева хоһоонноругар үгүс ырыаларбын суруйбутум.
 
Саха эстрадатын туһунан эттэххэ, европеизация баран иһэр, бырыһыан өттүнэн улаатан эрэр.
 Мин саныахпар, сахалыы хоһоон бэйэтэ тэтимнээх, салгыннаах, атын европалыы тэтимнээх музыканы уурдахха, олуона соҕустук иһиллэр.
 Бэйэ омук тыла-өһө, ырыатын дорҕооно дьүөрэлэһиитэ норуокка ордук чугас, истиҥ буолара саарбаҕа суох.
 Мин Байбал Сэмэнэби, Бүөккэ Бөтүрүөбү, аҕам тэрийбит "Дапсы" бөлөҕүн итиэннэ Лэгэнтэй кэлин сайдан иһэрин биһириибин.
 Аҕа көлүөнэттэн Валерий Ноев, Галина Шахурдина ырыаларын сөбүлүүбүн.
 Галина Шахурдина ырыалара хайа да кэмҥэ, бириэмэттэн тутулуга суох истэргэ тоҕоостоохтор.
 "Учууталларбыт алгыстарынан олоххо үктэннэхпит".
 Оскуолаҕа туйгуннук үөрэммитим, кыһыл көмүс мэтээлинэн бүтэрбитим.
 СГУ үп-экономика институтугар менеджер идэтин ылбытым.
 Дьиэ кэргэнинэн "Тэтим" концертнай агентствоны аспыппыт, "Утум" бырайыагы олоххо киллэрбиппит.
Онон идэм тэрээһин өттүгэр барсар эбит.

Быйыл — Учуутал сыла, аҕыйах күнүнэн учуутал күнүн бэлиэтиэхпит.
 Мин учууталым Лидия Петровна Шамаеваны иккис ийэм курдук саныыбын.
 Сүрдээх энергиялаах, үгүс идеялаах, куруук үлэ үөһүгэр сылдьар.
 Көрдөхпүт ахсын эдэригэр түһэн иһэр.
 Учууталбытын олус истиҥник саныыбыт.
 Кини биһигини хас биирдии киһи личность, бэйэтэ хайаатар да этэр-тыынар санаалаах, көрүүлээх буолуохтаах диэн ииппитэ.
 Кылааспыт оҕолоро сылбыт зодиагынан тигрдэрбит, улаатан истэхпит аайы биирдии бэйэбит туох да сүрдээх туруулаһар санаалаах, оргуйан олорор этибит.
 Кылааспыт салайааччыта Марина Ивановна Сергина — математика учуутала.
 Мин математикаҕа араас таһымнаах олимпиадаларга национальнай гимназия аатыттан мэлдьи кыттарым, өрүү миэстэлэһэрим.
 Учууталларбын наһаа ахтабын, сүрдээх үчүгэй дьоҥҥо үөрэммиппиттэн махтанабын.
Аҕабынан эһэм Георгий Михайлович Сергучев үйэтин тухары оскуолаҕа үлэлээбитэ, директор этэ.
 Кыра сылдьан оҕо саадыгар иитиллибэтэҕим.
 Эһэм икки саастаахпар ааҕарга, үс саастаахпар суоттуурга үөрэппитэ.
 Талааннаах педагог буолан үөрэххэ, билиигэ дьулууру кини уһуйбута.
 Ийэм дойдута Чурапчы Мырылата, сайын аайы дьиэ кэргэнинэн күүс-уох эбинэн кэлэбит.
 Суотабай сибээс хаппат, улуус кииниттэн ыраах буолан, дуоһуйа сынньанан, өйү-санааны сааһылаан, айылҕалыын алтыһан кэлэҕин.
Бу айар киэһэбин ыытарбар саамай ийэм долгуйар.
 Дьонум миигин көҥүллүк, хааччаҕа суох улаатыннарбыттара.
 Куһаҕан дьаллыкка ылларбакка, олоххо эппиэтинэстээх буоларга ииппиттэрин иһин сүрдээҕин махтанабын, олус ытыктыыбын.
 Аҕам кэпсииринэн, кыра сылдьан киһи хантан бу сиргэ кэлбитин туһунан ийэбиттэн, эбэбиттэн саҕалаан толкуйдуур, уһатан, эрийэн ырытар үһүбүн.
 Киһи бу олоххо алтыспыт дьонуттан үгүскэ уһуйуллар, үөрэнэр.
 Клавдия Максимова-Сайыынаны кытта билсиһиим олоҕу дириҥник көрүүбэр көмөлөспүтэ.
 "Баҕа санааҥ олоххо дьулууру үөскэтэр".
  Баҕа санаа киһи олоҕор улахан оруолу оонньуур.
 Сарсыардаттан ыра санаалаах тураҕын, бүгүҥҥү күнтэн тугу эрэ кэтэһэҕин.
 Баҕа санаа олоххо дьулуургун саҕар.
 Кыра сылдьан куукулаланыаххын баҕараҕын.
 Ырыаһыт буолаары ыраланарым.
 Бу кэлин толкуйдаатахпына, хайдах эрэ баҕа санаам кэнники кэмҥэ бүтэн хаалбыт курдуга.
 Онтон, дьэ ,бу концерым идеята киирбитигэр, тута интэриэс үөскээн таҕыста, эмиэ көҕүлүүр күүс буолла.
 Онон айар киэһэм көрөөччүгэ умнуллубат буоларын курдук кыһалла, кыһана сатыыбын.
 Айар былааммын, этэн аһарбытым курдук, этно, рок стиллээх альбому суруйуу буолар.
 Бу манна Бүөккэ Бөтүрүөптүүн үлэлэһэбит.
 "Истиҥ" диэн ааттаатым, 13 философскай хабааннаах ырыа киириэ.
 Тыыннаах музыка доҕуһуоллаах бөлөх тэриниэхпин баҕарабын.
 Итиннэ, биллэн турар, сөптөөх усулуобуйа, бириэмэ наада, музыканнары түмүөххэ наада, билигин ити кыайтарбат буоллаҕа.
 Бэйэм көлүөнэм туһунан эттэххэ, билигин чөл олоҕу пропагандалыыр буолбуттарыттан киһи үөрэр.
 Ыччат спорка, кыраһыабай, чэгиэн буоларга, үчүгэйдик туттан-хаптан сылдьарга тардыһара кэрэхсэбиллээх.
 Бары да өйдүүбүт, 90-с сылларга дьалхааннаах кэмҥэ арыгы, табах наһаа күөнтээн турбута.
 Билигин чөл олох муодаҕа киирбитин биһириибин.
 Билиигэ дьулуур элбээтэ.
 Ыччат элбэҕи билэ-көрө сатыыр, олоҕу көрүүгэ эппиэтинэстээх буолан иһэллэр.
 Тимир суол кэлиитинэн араас куһаҕан дьаллык үөдүйүө диэн дьаахханабыт да, хайдах да тохтотор, бобор кыаҕыҥ суох.
 Күүстээхтэр, олоххо дьулуурдаахтар ылларыахтара суоҕа.
 Билигин балыктар, водолейдар эралара, 2 тыһ.
 сылга биирдэ буолар уларыйыы кэмэ кэллэ дииллэр.
 Компьютерга "перезагрузка" диэн баарын курдук, төрдүттэн уларыйыы бөҕөтө тахсыа, ол эрээри таһыччы буолбатар, ол-бу катаклизм бэлиэтэммэтэр, аа-дьуо хамсааһын бардар ханнык.
 Сахалар бэйэбит тылбытын-өспүтүн араҥаччылаан, культурабытын харыстаатахпытына норуот быһыытынан сайдан иһиэхпит, атын омуктарга ытыктабылынан туһаныахпыт.
 Онон хас биирдиибит ыра санаалаах буолара ордук, кэтэһэн баран олорбокко, сыал-сорук оҥостон, олоххо киллэриэххэ наада.
 Уустук түгэннэр үөскээтэхтэринэ, оонньуу курдук уоскуйа ылыныахха, тугу барытын айылҕа кэмниир, тэҥниир.
 Күндү ааҕааччыларга, сахалыы музыканы истиҥ, сэҥээриҥ диэн туох баар үтүөнү, үйэлээҕи эһиэхэ баҕарабын.

Айар үлэ чыпчаала:
l 1995 сыллаахха "Кэскил" хаһыат эдэр ырыа айааччыларга ыыппыт конкурсугар I степеннээх лауреат;
l 1996 сыллаахха республикатааҕы радио "Чэчир" биэриитигэр ыытыллыбыт конкурсугар I степеннээх лауреат;
l 1996 сыллаахха Японияҕа Акита куоракка эдэр композитордар IX норуоттар икки ардыларынааҕы конкурстарыгар лауреат;
l 2000 сыллаахха "Хрустальный камертон" Бүтүн Россиятааҕы эдэр композитордар конкурстарыгар дипломант;
l 2001 сыллаахха Москваҕа "Рябиновые грезы" Россия эдэр композитордарын Есениҥҥэ аналлаах конкурстарын II степеннээх лауреата;
l 2001 сылга Санкт-Петербурга "Төрөөбүт күн" оҕо ырыатыгар Бүтүн Россиятааҕы аһаҕас конкурска I степеннээх лауреат;
l 2002 сылга "Олоҥхо дойдута туойар" патриотическай ырыа конкурсугар Дьокуускай куорат туһунан бастыҥ ырыа автора, куорат дьаһалтатын бирииһин хаһаайына;
l 2002-2009 сылларга "Этигэн хомус" бириэмийэҕэ номинант
l 2004 сылга "Этигэн хомус" бириэмийэ "Саҥа сүүрээн" номинация хаһаайына;
l 2005, 2006, 2007 сылларга "Саҥа ырыа" республикатааҕы телевизионнай конкурс хас да төгүллээх кыайыылааҕа;
l 2007 сылга Санкт-Петербурга "Путь к звездам" Бүтүн Россиятааҕы ырыа конкурсун финалиһа;
l 2008 сылга Украинаҕа Феодосия к.  "Крымские волны" норуоттар икки ардыларынааҕы ырыа конкурсугар III степеннээх лауреат; 
l 2009 сылга Дьокуускайга "Сыл бастыҥ ырыата" бириэмийэ хаһаайына.

