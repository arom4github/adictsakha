Нэһилиэнньэ дьарыктаах буолуута — этэҥҥэ олоруу мэктиэтэ<br>Галина НЕЛЬБИСОВА<br>Саха сирэ хаһыат № 157 (4650)  31.08.2010
 Нэһилиэнньэ үлэлээх-хамнастаах, дьарыктаах буолуутун тэрийии дьону-сэргэни социальнай көмүскээһин эйгэтигэр тыын боппуруоһунан буолар.
 Республикаҕа бүгүҥҥү балаһыанньабыт хайдаҕын туһунан СР Предпринимательствоҕа, туризмы сайыннарыы уонна дьарыктаах буолуу дьыалаларыгар министерствотын иһинэн нэһилиэнньэ дьарыктаах буолуутугар комитетын председателин Александр Андреевич Самсоновы кытта сэһэргэһэ сырыттыбыт.

— Александр Андреевич, үлэ рыногар бүгүҥҥү турукпут хайдаҕый? Ааспыт сылы кытта тэҥнээн көрдөххө, быйылгы балаһыанньаны хайдах сыаналыахха сөбүй?
— Бу дьыл от ыйын 1 күнүнээҕи статистика чахчыларынан, биһиги республикабытыгар  492,6 тыһыынча киһи үлэлээх, дьарыктаах.
 Ааспыт сыл бу кэмин кытта тэҥнээтэххэ, дьарыктаах дьоммут ахсаана 0,3 бырыһыанынан улааппыта бэлиэтэнэр.
 Атырдьах ыйын 1 күнүнээҕи туругунан 37,8 тыһыынча киһи үлэтэ суоҕунан бэлиэтэммит.
 Былырыыҥҥыга тэҥнээтэххэ, үлэтэ суох буолуу уопсай таһыма 8,8 быр.
 8,3 бырыһыаҥҥа диэри түспүтэ көстөр.

Үлэбитин "СР үлэ рыногар тыҥааһыны намтатыыга эбии дьаһаллар Программаларыгар" олоҕуран, быйыл экономика туругун учуоттаан 6 хайысхаларынан тэрийэбит.
 Бу сылга Программаны олоххо киллэрии дьаһалларын тэрийиигэ барыта 462,9 мөлүйүөн солкуобай көрүллүбүтэ, ол иһигэр 367,6 мөл.
 федеральнай уонна 95,3 мөлүйүөн— республика бюджетыттан.
Биллэн турар, экономическай өттүнэн уустук балаһыанньаҕа киирбит тэрилтэлэргэ үлэһиттэри сарбыйыы барар.
 Сыл саҕаланыытыгар республика 448 предприятиета, тэрилтэтэ сабыллар турукка киирбитинэн, эбэтэр үлэһиттэрин аҕыйатар быһыы-майгы үөскээбитинэн 2,9 тыһыынча үлэһити сарбыйалларын туһунан биллэрбиттэрэ.
 Атырдьах ыйын 16 күнүнээҕи туругунан, сүнньүнэн транспорт, сибээс, сир баайын хостуур, тутуу предприятиеларыттан 1,9 тыһыынча киһи ууратылынна.
 Кинилэртэн 394 киһиэхэ үлэ булулунна, 231 киһи бэйэлэрин урукку тэрилтэлэригэр дьарыктаах буоллулар.
 Ити ууратыллыбыт дьонтон 1107 киһи дьарыктаах буолуу сулууспаларыгар регистрацияны аастылар.
 Дьарыга суох олорооччуларга көмөлөһөргө салгыы үлэ барар.
Ааспыт сылы кытта тэҥниир буоллахха, ити ылыллар миэрэлэр түмүктэринэн дьарыктаах буолуу сулууспаларыгар регистрацияланыы улааппата, 17 бырыһыанынан аҕыйаабыта бэлиэтэнэр.
 Билигин учуокка 11470 киһи турар, былырыын баччаҕа 13,8 тыһыынча этэ.
 Дьарыктаах буолуу сулууспаларыгар вакансия ахсаана 8,1 тыһ.
 единицаттан 9,3 тыһ.  ед.  диэри улаатта.
 Онон сулууспа өҥөтүнэн туһанар кыах кэҥээтэ.
 Ааспыт сылга предприятиелар 5,5 тыһыынча киһини сарбыйалларын туһунан биллэрбиттэрэ, ол түмүгүнэн 3,5 киһи үлэтэ суох буолбута.
 Быйылгы чахчыларынан, үлэһиттэри сарбыйыы икки төгүл аҕыйаабыта көстөр.
 Толорута суох дьарыктаахтар ахсааннара былырыыҥҥыга холоотоххо 3 төгүл түстэ.
Онон үлэ рыногар быһыы-майгы этэҥҥэ, сөптөөх хонтуруолга тутан олоробут диэн этиэххэ наада.
 Нэдиэлэ аайы мониторинг ыытыллар, ол түмүктэрин ведомстволар икки ардыларынааҕы комиссия кэмигэр үөрэтэн, сөптөөх дьаһаллары ылар.

— Биллэрин курдук, ордук тыа сиригэр үлэтэ суох хаалбыттар элбэхтэр.
 Урукку сылларга үөһэ ахтыллыбыт Программа общественнай үлэни тэрийии диэн хайысхатынан тыа улуустарыгар элбэх киһи, быстах да буоллар, туһалаах үлэнэн хабыллар, хамнастанар кыахтаммыта.
 Быйыл бу хайысханан туох үлэ барда?
— Бу дьыл ыам ыйыгар республикабыт правительствота "Тыа сиригэр общественнай үлэни тэрийии туһунан" диэн уурааҕы ылыммыта.
 Тыа сиригэр общественнай үлэни тэрийиигэ 50 мөлүйүөн үп көрүллүбүтэ.
 Атырдьах ыйынааҕы туругунан 1773 үлэтэ суох дьон быстах общественнай үлэҕэ сылдьаллар.
 Олорор сэлиэнньэлэрин ыраастыыллар, күрүө туталлар, сүөһү көрүүтүгэр, окко көмөлөһөллөр, суолу-ииһи оҥорууга, өрөмүөннээһиҥҥэ, уот линиятыгар аналлаах бырасыаканы ыраастааһыҥҥа үлэлииллэр.
 Ону таһынан "Мин Сахам сирэ — XXI үйэҕэ" диэн үтүө дьыалалар республикатааҕы хамсааһыннарын иһинэн социальнай суолталаах объектары, спортивнай саалалары, культурнай-спортивнай комплекстары тутууга 541 киһи үлэлиир.
 24 нэһилиэнньэлээх пууҥҥа үлэтэ суох дьон детсадтары тутууга үлэлэһэллэр.
— СР үлэ рыногар тыҥааһыны намтатыыга эбии дьаһаллар Программаларын биир көдьүүстээх уонна кэскиллээх хайысхатынан кыра предпринимательствонан дьарыктанааччыларга уонна гражданнар дьарыктаах буолууларын бэйэлэрэ тэриниилэригэр көмөлөһүү буолар.
 Дьон-сэргэ бу дьоһуннаах көмөнөн төһө туһанан эрэр?— Бэйэ дьыалатын тэринэн дьарыктаах буолуу бары өттүнэн көдьүүстээҕэ ааспыт сыл түмүктэригэр көстүбүтэ.
 Ол курдук, былырыын бу хайысха нөҥүө 2200 саҥа рабочай миэстэлэр тэриллибиттэрэ.
 Быйыл онон бу хайысхаҕа өссө улахан болҕомтобутун биэрдибит.
Бу сылга үлэтэ суох гражданнар бэйэлэрэ дьыала тэринэллэригэр 194,8 мөлүйүөн көрүллүбүтэ, итинтэн федеральнай бюджеттан — 194,8 мөлүйүөн, республика бюджетыттан — 45,2 мөлүйүөн.
 Бу ааспыт сыллааҕар 22 бырыһыанынан элбэх.
 Бэйэ дьыалатын тэринэр гражданиҥҥа үлэтэ суох буолуунан ананар пособие 12 төгүл ылыллыбыт суумата, ол аата федеральнай бюджеттан 58800 солкуобай бэриллэр.
 Итиннэ өссө республика бюджетыттан оройуоннааҕы коэффициена эбиллэр.
 Ааспыт 2009 сылга ситэ туттуллубатах 35 мөлүйүөн субсидия харчытын федеральнай киин бу сылга оройуоннааҕы коэффициены эбиитэ суох туттарга көҥүллээбитэ.
Атырдьах ыйын 16 күнүнээҕи туругунан бэйэ дьыалатын тэриниигэ субсидияны ылыыга 154467 тыһ.
 солкуобайдаах дуогабар оҥоһулунна.
 494 дьахтар, 18-тан 29-гар диэри саастаах 422 киһи, ол иһигэр үөрэх заведениеларын 12 выпускнига, үлэтэ суох буолбут 59 киһи, 84 инбэлиит, инбэлиит оҕолору иитэр 35 төрөппүт, аҕыйах ахсааннаах норуоттар бэрэстэбиитэллэрэ — 58 киһи бэйэлэрэ дьыала тэринэргэ, үлэтэ суох дьоҥҥо үлэ миэстэтин таһаарарга ылыстылар.
 Кыра бизнес эйгэтигэр 1882 үлэ миэстэтэ баар буолбутуттан, тыа сирин олохтоохторугар 1182 миэстэ тэрилиннэ.
 Тыа сирин олохтоохторо сүнньүнэн сүөһүнү, сылгыны, сибиинньэни, дьиэ көтөрүн иитиигэ, тутуу матырыйаалларын бэлэмнээһиҥҥэ, бэргэһэни, атах таҥаһын тигиигэ, тутууга дьыала тэринэллэр.
 Холобур, Уус-Маайаттан О.В. Кузьмина Усть-Миль бөһүөлэгэр килиэби уонна кондитерскай оҥоһуктары буһарар, өссө сакааска тортары оҥорор.
 Кини субсидиятыгар килиэп буһарар оһоҕу атыыласпыта.
 Эдьээн олохтооҕо В.Н.  Хартасов өрүһүнэн пассажирдары уонна таһаҕаһы таһарыгар такси тэриммитэ.
 Мотуордаах тыытын субсидиятыгар ылыммыта.
 Чульман бөһүөлэгин олохтооҕо рассаданы үүннэриинэн дьарыктанар, субсидиятыгар ньирэйдэри, сибиинньэлэри атыыласпыта.
 Инники өттүгэр Нерюнгри оройуонугар үүттэн оҥоһуллубут бородууксуйаны, эти атыылыыр былааннаах.
Ньурба улууһугар Васильев А.В.  массыына өрөмүөннүүр "Алмаз" сервис тэриммитэ.
 Тиэргэнигэр баар гараһыгар мастарыскыай оҥостубута.
 Субсидиятыгар станок, массыынаны оҥорор анал оборудование ылыммыта.
 Кини өссө үлэ миэстэтин тэрийэргэ эбии субсидия ылбыт.
 Ордук элбэх субсидияны Дьокуускайга, Мэҥэ-Хаҥалас, Ньурба, Нам, Амма, Өлүөхүмэ, Сунтаар, Нерюнгри, Ленскэй улуустарыттан ыллылар.
 Саҥа үлэ миэстэтин таһаарыыга ордук Амма, Ньурба, Нам, Мирнэй, Кэбээйи улуустара, Дьокуускай куорат элбэх дуогабардары түһэристилэр.

— Үлэ рыногар тыҥааһыны намтатыыга эбии миэрэлэр Программаларыгар инбэлииттэргэ дьарык булан биэрии туспа хайысха быһыытынан киирбитэ.
 Бу хайысханан үлэ хайдах барда?
— Программанан сыл устатыгар 170 инбэлииккэ үлэ булан биэрэргэ 5125 солк.
 көрүллүбүтэ.
 Үлэни биэрээччи инбэлиит киһиэхэ анаан рабочай миэстэ таһаарарыгар федеральнай бюджеттан 30 тыһ.
 солкуобайы ылар.
 Атырдьах ыйын 17 күнүнээҕи туругунан 96 инбэлиити үлэнэн хааччыйарга 43 дуогабардар оҥоһулуннулар.
 Бу хайысханан үлэни ордук Горнай, Таатта, Уус-Алдан, Абый, Аллайыаха, Усуйаана улуустарын дьарыктаах буолууга кииннэрэ, Дьокуускай куорат сулууспата тэрийдилэр.
 Хомойуох иһин, бу хайысханан сорох үлэни биэрээччилэр сөптөөх болҕомтону биэрбэккэ, ситэ-хото үлэлээбэккэ олороллор.
 Онон бу хайысханан үлэбит бытаан.
— Тыа сиригэр үлэтэ суох дьону промышленноска сыһыаран үлэлэтии хайдах тэриллэрий?— Сыл аҥардааҕы түмүгүнэн быстах үлэнэн, ону таһынан вахтовай ньыманан үлэлээһиҥҥэ 92 киһи кытынна.
 Бу үлэни Таатта, Дьааҥы, Усуйаана, Чурапчы,Өймөкөөн улуустарын дьарыктаах буолууга сулууспалара тэрийдилэр.
 Хаҥалас улууһун Чапаев сэлиэнньэтигэр тутуллар культура уонна спорт элбэх хайысхалаах объегын тутуутугар Тааттаттан 10 киһи баран үлэлээтэ.
 Элбэх дьону көмүһү сууйар артыалларга, Өймөкөөн улууһун хайаны байытар предприятиеларыгар ыытан үлэлэтии тэрилиннэ.

Республика иһигэр ханна үлэ баар сиригэр көһөн үлэлээһин тэриллэр.
 Хаҥалас улууһугар халаан уутун содулун туоратыыга Мирнэйтэн 10, Дьокуускайтан 20 киһилээх биригээдэлэр көмөҕө барбыттара.
Үлэни батыһан атын сиргэ көһөн үлэлииргэ быһаарыммыт киһини өйүүр чэпчэтиилэр бааллар.
 Олорор сирин дьарыктаах буолууну тэрийиигэ сулууспатын көмөтүнэн атын сиргэ үлэ вакансиятын булбут киһи көһөр сиригэр үлэни биэрээччини кытта дуогабар түһэрсэр.
 Дьарыктаах буолуу киинэ гражданин үлэлиир миэстэтигэр айаннаан тиийэр ороскуотун, үс ый устатыгар дьиэлэнэн олорор сиригэр төлөбүрүн абаансанан уйунар.
 Дуогабар быһыытынан анаммыт болдьоҕо бүттэҕинэ, салгыы үлэлиир туһунан дуогабар түһэрсэр, эбэтэр төннөр.
 Бу түбэлтэҕэ төттөрү айанныыр ороскуота эмиэ уйунуллар.
 Оттон кэмин иннигэр бэйэтин баҕатынан уурайар буоллаҕына, дьарыктаах буолуу кииниттэн олорор дьиэтин иһин төлөппүт харчыта төннөрүллүөхтээх.
 Быйыл 327 киһи бу хайысханан саҥа сиргэ көһөн үлэлии сылдьаллар.
— Александр Андреевич, үлэлэриттэн сарбыйыллалларын билбит дьон эрдэттэн инникилэрин дьаһаналларын наадатыгар саҥа идэлэргэ үөрэтии баара биллэр.
 Ханна, туох идэлэргэ үөрэниэхтэрин сөбүй?— Бүгүҥҥү туругунан 1271 киһини саҥа идэҕэ үөрэттибит.
 736 киһи үөрэнэн бүтэрбититтэн 704 киһи бэйэлэрин тэрилтэлэригэр хааллылар, 32 киһи атын тэрилтэлэргэ үлэлииллэр.
 Инникини өтө көрөн үөрэтии хайысхатынан "АЛРОСА" АК үөрэтэр киинигэр, СР Президенин иһинэн салалта институтугар, Нерюнгритааҕы үөрэх киинигэр, Дьокуускайдааҕы тыа хаһаайыстыбатын техникумугар, о.д.а.  үөрэтэбит.
 Үлэлэриттэн сарбыйыллар балаһыанньалаах дьон ордук үүт оҥоһуктар маастардарын, стропальщик, рулевой моторист, газ оборудованиеларын специалиһын, хочуолунай оператордарын идэлэригэр үөрэнэллэр.
 Суоппар идэлээхтэр квалификацияларын үрдэтинэллэр, производственнай учаастактары уонна сыахтары салайыыга үөрэнэллэр.
 Идэлэргэ үөрэтиини киирэр сайаапкаларынан тэрийэбит.
— Биһиги республикабытыгар ордук ханнык вакансияларга наадыйалларый?— Бу сыл атырдьах ыйын 1 күнүнээҕи туругунан нэһилиэнньэ дьарыктаах буолуутун хааччыйыы сулууспаларыгар 9098 вакансия баар этэ.
 Итинтэн 5554 вакансия— рабочай идэлэргэ, 3544 вакансия-сулууспалаахтарга.
 Ордук араас идэлээх рабочайдарга, техника машинистарыгар, слесардарга, суоппардарга, повардарга, атыылааччыларга наадыйыы баар.
 Медицинскэй сиэстэрэлэр, инженердэр, араас идэтийиилээх врачтар вакансиялара бааллар.
— Александр Андреевич, үөрэх заведениеларын бүтэрбит ыччаттарбыт идэлэринэн үлэни булууга кыһалҕалары көрсөллөрө сытыы проблеманан буолар.
 Кинилэр эһиги сулууспаҕыт өҥөтүнэн төһө туһаналларый, ордук ханнык идэлээхтэр кэлэллэрий?
—Икки государственнай программаларга тирэҕирэн, үөрэх заведениеларын выпускниктара үлэни биэрээччилэри кытта дуогабардаһан, үлэлэригэр идэтийэр туһуттан стажировканы ааһыахтарын сөп.
 Манна үлэни биэрээччи эмиэ интэриэстээх .
 Стажер хамнаһа федеральнай бюджеттан үбүлэнэр.
 Киниэхэ сыһыарыллыбыт наставнигын хамнаһын эмиэ дьарыктаах буолуу сулууспата төлүүр.
 Билигин 516 специалист стажер быһыытынан сылдьаллар.
 Тыа сиригэр 239 киһи стажировкаҕа сылдьар.
 Онон идэлэринэн үлэни булбакка сылдьар ыччаттар дьарыктаах буолуу сулууспаларыгар хорсуннук кэлиэхтэрин наада.
 Аҥардас Дьокуускай куоракка 34 идэҕэ стажердары ыларга бэлэмнэр.
— Эһиги сулууспаҕыт сайыҥҥы кэмҥэ саастарын ситэ илик оҕолору дьарыктаах оҥорууга эмиэ былааннаахтык үлэлиир.
 Быйыл сайын бу боппуруоска хайдах үлэлэстигит?
— Дьарыктаах буолуу кииннэрэ үлэни биэрээччилэри кытта түһэрсэр дуогабардарыгар олоҕуран саастарын ситэ илик оҕолорго быстах үлэ миэстэтин таһааран үлэлэтэбит.
 Оҕолор үлэни биэрээччиттэн хамнас, дьарыктаах буолуу кииниттэн материальнай көмө ылаллар.
 Бу сыл тохсунньу — бэс ыйдарыгар 14-18 саастаах 9342 оҕо быстах дьарык көрдөһөн бэлиэтэммиттэрэ.
 Саастарын ситэ илик оҕолору үлэлэтиигэ араас формалаах предприятиелары кытта 829 дуогабардар түһэрсилиннилэр.
 Оҕолор ырааһырдыыга, көҕөрдүүгэ, тыа хаһаайыстыбатын араас үлэлэригэр, өрөмүөҥҥэ үлэлээтилэр, ветераннарга, кырдьаҕастарга көмөлөстүлэр.
 Ордук элбэх оҕолоох, тиийиммэт-түгэммэт, толорута суох ыаллар оҕолоругар, тулаайахтарга, инбэлииттэргэ, саастарын ситэ илик оҕолор комиссияларыгар учуокка турааччыларга болҕомто бэрилиннэ.


