Быйылгы соруктар сэмэйдэр<br>Николай Крылов<br>Саха сирэ хаһыат №37 (4773)   28.02.2011
 "2009-2011 сылларга тыа сирин газтааһыҥҥа уонна 2020 сылга диэри газтааһын сүрүн хайысхаларын программатын" чэрчитинэн былырыын ыытыллан испит үлэлэри салҕааһын уонна түмүктээһин бэрээдэгинэн, саҥа объектары холбооһун, тыа хаһаайыстыбатынан, промышленноһынан дьарыктанар улуустар экономикалара туруктаахтык сайдалларыгар, саҕаламмыт үлэлэр эрэллээх буолууларыгар болҕомто ууруллар.
Быйыл ыытыллыахтаах үлэлэри үбүлээһиҥҥэ сүнньүнэн 891,312 мөлүйүөн солк.
 көрүллүөхтээх.
 Итинтэн республикабыт бюджетыттан 115, 000 мөлүйүөнү, федерация бюджетыттан 43,500 мөлүйүөнү, "Республикатааҕы инвестиция компанията" ААУо 732,812 мөлүйүөн солкуобайы туһаайарга былааннаатылар.
 Орто Бүлүүтээҕи газ уонна газ конденсата үөскээбит сиригэр диэри тардылла турар магистральнай газопровод үһүс уочаратын төрдүс түһүмэҕэр 18 биэрэстэ тутуллуохтаах.
 Онно "Стройсельгазификация" ГУП дирекциятын нөҥүө 207,000 мөлүйүөн солк.  тыырылынна.
 Тыа сиригэр быйыл 684, 312 мөлүйүөннээх үлэ барара былааннанар.
 Ол иһигэр Үөһээ Бүлүүгэ 17,5 биэрэстэ, Дьокуускайга кытыы бөһүөлэктэрин кытта 9,6, Хаҥалас улууһугар 37,3, Илин эҥээр улуустарын газтааһыҥҥа 75,5 биэрэстэлээх газопроводтар ууруллуохтара.
 Илин эҥээргэ Майа — Төҥүлү — Бороҕон хайысхатыгар Майаттан 62,05 биэрэстэ усталаах бастакы түһүмэх үлэҕэ киириэхтээх.
 Майа — Табаҕа — Чурапчы — Ытык Күөл магистральнай газопроводы тутууга бэлэмнэнии үлэлэригэр 15, 470 мөлүйүөн көрүллэр.
 Мэҥэ-Хаҥаласка Төҥүлү уонна Тумул иһигэр 2,5 биэрэстэлээх ис ситимнэр Чүүйэ иһигэр 11 биэрэстэ курдук тардыллыаҕа, Төҥүлүгэ газовиктар учаастактара тутуллуоҕа.

Республика үрдүнэн 16 хочуолунай газ оттукка көһөрүллүөҕэ, онно барыта 254, 928 мөлүйүөн солкуобай туһаайыллыаҕа.
 Бүлүү, Нам улуустарыгар икки нэһилиэккэ биирдии хочуолунай, Ленскэй куоракка 11 хочуолунай үлэҕэ киириэхтэрэ, онтон атыттара эһиилги дьылга көһөрүллэр тутуулар буолуохтара.
Итини таһынан газтааһын үлэлэрин салгыыр тэрээһин үлэлэр, бырайыактыыр-сметалыыр докумуоннары оҥоруу, турба, оборудование, үлэҕэ туттуллар матырыйааллары атыылаһан аҕалыы улахан тэрээһиннэрэ ыытыллыаҕа.
 Дьиэлэргэ гаһы киллэриигэ нэһилиэнньэ кыаммат-түгэммэт араҥатыгар тус аадырыстаах көмө быһыытынан быйыл эмиэ 100 мөлүйүөн солкуобай тыырылынна.
Правительство быйылгы дьаһалыгар олохтоох дьаһалталар нэһилиэнньэ кыаммат араҥатыгар туһаайан бэйэлэрин үптэриттэн газтааһын үлэлэригэр кыттыһалларыгар ыҥырда.
 Бэдэрээттэһэн гаһы тардар тэрилтэлэр миэстэтигэр үлэлиир усулуобуйаларын тэрийсэргэ, сири-уоту тыырсалларыгар көмөлөһөргө, уопсайынан, кинилэр үлэлэрин сүрүннүүргэ диэн быһаарыы таһаарда.


