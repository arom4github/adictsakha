Өлүөнэ түгэҕэр газ эмиэ быыһылаата<br>Николай КРЫЛОВ <br>Саха сирэ хаһыат № 163 (3916)  31.08.2007
Атырдьах ыйын 27 күнүгэр Эбэ сүрүн үөһүн уҥа кытылыттан 80-ча миэтэрэ иһирдьэ уу түгэҕэр сытар газопроводтан газ быыһылаан тахсара булуллубута.

Уу үрдүгэр тахсар хабахтар туруктарыттан сабаҕалаатахха, газопровод алдьаныыта былырыыҥҥытынааҕар быдан кыра курдук.
 Эмиэ араас кэпсэтии, сурах-садьык тарҕанарын иһин «Саха сирэ» хаһыат корреспондена айылҕа гаһын турба устун аҕалан туһаҕа таһаарар аналлаах тэрилтэ «Сахатранснефтегаз» ААО генеральнай директорын Игорь Корневы көрсөн саахал туһунан сиһилии билиһиннэрэригэр көрдөстө:— Былырыын турба тэстибит сирин дириҥэ 13 миэтэрэ эбит буоллаҕына, бу сырыыга аҕыс миэтэрэ дириҥҥэ сытар.
 Газопровод туохтан тэстибитин билигин, көрбөккө эрэ, туох да диир кыаҕым суох.
 Бу күннэргэ тэстии тахсыбыт миэстэтигэр бэлэмнэнии үлэлэр ыытыллаллар, баржалар, анал суудуналар аҕалылыннылар.
 Сүрүн үөс түгэҕэр сытар миэтэрэттэн ордук, сорох сиринэн балтараа миэтэрэ дириҥнээх траншея буорун, кумахтаах тааһын арыйан газопроводка тиийдэхпитинэ тэстии туохтан тахсыбытын быһаарыахпыт.
 Билиҥҥитэ мин дьиктиргиибин эрэ.
 200 атмосфера баттааһынынан бэрэбиэркэлэнэн баран үлэҕэ киирбит ситим билигин тоҕо алдьанарын өйдөөбөппүн.
 Көстөрүн курдук, биир ситими туһана олордоххо дьыала хайдах буолуо, хаһан саахал тахсыа биллибэт, өрүү бэлэм буоллахха эрэ сатанар.

Ханнык баҕарар өрүһү магистральнай газопровод икки утаҕынан туоруур быраабылата баар.
 Өлүөнэ түгэҕинэн иккис утах эһиил туоруохтаах.
 Билигин ити биир утаҕынан уҥуор гаһы таһааран үлэлии олоробут.
 Билиҥҥи туругунан уҥуор тахсар газ баттааһынын, кээмэйин аҕыйаппакка олоробут.
 Былырыыҥҥы саахалга диэри газ боруобалыыр кыамтанан, 20 атмосфера баттааһыннаах туоратыллар этэ.
 Онтон өрөмүөн үлэлэрэ бүтэриллибиттэрин кэнниттэн газопровод толору кыамтатынан — 35 атмосфера баттааһыннаах биир сылы быһа бэриллэ олорбута, билигин даҕаны итини намтаппакка олоробут.
 
— Өрөмүөннүүр үлэлэри кимнээх ыыталларый?
— Үлэни былырыын толорбут дьон ыытыахтара, Иркутскайдааҕы «Спрут» фирма водолазтара муус устарга өрүс түгэҕэр траншея иһигэр көмүллэ сытар газопроводы чинчийбиттэрэ.
 Траншея сорох сиринэн, дьаптал таас түбэспит буолан, земснарядтарынан ситэ хаһыллыбатаҕын дириҥэтии, турбаны тэҥнээн сытыарыы уонна траншеяны төттөрү сабыы үлэлэрэ ыытылла сылдьыбыттара.
 Билигин ол водолазтарбытын турба бу алдьаныытын абырахтааһыҥҥа туһаныахпыт.
 Быйыл биһиги бэйэбит күүспүтүгэр эрэллээхпит, былырыын улаханнык уопутурбуппут, тугу, хайдах оҥорорбутун чуолкай билэбит, бу да сырыыга сотору турбаны абырахтыахпыт.

