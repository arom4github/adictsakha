Композитор үүнэр көлүөнэҕэ бэлэҕэ<br>Саргылаана ДАНИЛОВА.<br>Саха сирэ хаһыат №249(5237) 6.12.2012

Ахсынньы 9 күнүгэр Суорун Омоллоон аатынан Опера уонна балет театрыгар композитор, СР искусствотын үтүөлээх деятелэ, Республика гимнин автора Кирилл Герасимов 55 сааһын бэлиэтиир улахан түһүлгэни тэрийэр.

Урукку сылларга композитордары кытта көрүстэххэ, кинилэр эйгэлэригэр улахан болҕомто ууруллубатын, айымньылара көрөөччүгэ тахсар кыахтара суоҕун туһунан хайдах эрэ санаа түһүүлээх кэпсээннээх буолаллара. 
Оттон бу билигин Кирилл Афанасьевиһы кытта сэһэргэһииттэн уларыйыы бөҕөтө тахсыбытын, өрө көтөҕүллүү баарын, композитордар үлэлэрэ республикаҕа эрэ буолбакка, аан дойду устун толоруллар буолбутун истэн сэргиигин. 

Бу күннэргэ Кирилл Герасимов Саха сирин күннэригэр кыттан кэллэ. 
Саха классическай музыкатыгар чахчы да историяҕа тиһиллэр түгэннэр буолбуттар. 
Санкт-Петербурга Мариинскай театр концер¬тыыр саалатыгар СР симфоническай оркестра кылаабынай дирижер Фабио Мастранжело (Италия) салалтатынан композитор Герасимов "Ойуун" хореографическай поэматын үрдүк таһымнаахтык оонньоон улахан сэҥээриини ылбыт. 
Эбиитин аан бастаан бу концерт интернеккэ он-лайн быһыытынан быһа эфиргэ аан дойду устун көрдөрүллүбүт. 
Аны государственнай академическай капеллаҕа Москваҕа уонна Санкт-Петербурга Саха сирин филармониятын коллективтара — "Саха-брасс" духовой ансамбль, "Лена-ривер" духовой оркестр, "Арко-Артико" струннай коллектив, "Баланс" балалайкаһыттар ансамбылларын концертара улахан ситиһиилээхтик ааспыт. 
Бу концерга "Арко-Артико" К.Герасимов саха номохторунан айымньытын толорбут.
Кирилл Афанасьевич музыкальнай колледжка, АГИКИ-га дирижердааһын, инструментоведение, полифония уо.д.а. предметтэри биэрэр. 
Онон улахан жанрга үлэлииргэ бириэмэ тиийбэт курдук эрээри, бу кэмҥэ ордук кыра жанрга инструментальнай музыканы, ырыалары, романстары хото айар буолбут. 
Оҕо хордарыгар анаан хомуурунньук, фортепиано түһүмэхтэрин таһаарбыт.
— Республикабытыгар былы¬рыыҥҥыттан государственнай филармония тэриллэн, урукку өттүгэр саха композитордарын айар үлэлэрэ хааччахтана сылдьыбыт буоллаҕына, билигин саҥа оркестр силигин ситэн, биһиги айымньыларбытын репертуарыгар киллэрэн сэргэхситтэ. 
Наталья Базалева салалтатынан улахан үлэ ыытыллан, саха классическай музыката үрдүк таһымҥа тахсан, пропаганда баран эрэр. 
Биһиги музыканнарбыт толоруулара аан дойду таһымыгар эппиэттэһэр буолан эрэр. 
Холобур, "Виртуозы Якутии" ансамблы аан дойдуга билинэллэр, олох соторутааҕыта Америкаттан улахан "фурор" оҥорон кэллэ. 
Кинилэр аан дойдуга саха классическай музыкатын оскуолатыгар интэриэһи көбүттүлэр. 
Холобур, мин "Якутский обрядовый танец" айымньым виртуозтарга "визитнэй карточка буолла. 
Бэйэм уолум Афанасий Герасимов Музыка үрдүкү оскуолатын СР үтүөлээх артыыһа Лариса Габышева салалтатынан үөрэнэн бүтэрдэ, бу ансамблга 5 сааһыттан кыттан, номнуо 18 сыл дьарыктанар. 
Бэйэм эмиэ композитор буолан, буһан-хатан тахсыам иннинэ 18 сыл уһуйуллууну ааспытым. 
Афонялаах былырыын Бүтүн Россиятааҕы куонкуруска Музыка үрдүкү оскуолатыттан квартет (икки скрипка, альт, виолончель) буолан, туох-баар Россия региона кыттыбытын кыайан, үһүс туурга биэс коллектив иһигэр киирэн, лауреат үрдүк аатын сүкпүттэрэ. 
Квартет мин айымньыбын эмиэ толорбута.
Оттон бу 55 cааспар үктэнэн туран көрдөхпүнэ, аҕыйаҕа суоҕу айдым. 
Онон үбүлүөйдээх киэһэбэр көрөөччүлэри мин үөрүүбүн үллэстэ кэлиҥ диэн ыҥырабын, айымньыларым нөҥүө ис санаабын үллэстиэхпин баҕарабын, — диэн Кирилл Афанасьевич санаатын тиэрдэр.

Бу күннэргэ композиторга анаан Дьокуускайдааҕы М.Н.Жирков аатынан музыкальнай колледж уонна Композитордар сойуустарын тэрийиилэринэн "Алыптаах айылҕам ырыалара" диэн музыкальнай оскуолалар, анал үөрэх кыһаларын ортолоругар Герасимов ырыаларын толорууга куонкурус буолар. 
Автор 80-ча ырыалаах, романстаах, икки хомуурунньуга тахсыбыта. 
Кирилл Герасимов айар киэһэтигэр бэйэтэ оркестры дирижердуо. 
Симфоническай оркестр, солистар – Лена, Андрей Дедюкиннар, Владимир Боярскай, "Виртуозы Якутии" кыра уонна улахан састааба, Үҥкүү театра уонна АГИКИ народнай оркестрга холбоһуктаах оркестрдара, музыкальнай колледж хора, опера солистара, о.д.а. кыттыахтара. 
Симфоническай оркестр "Музыкальнай картина", фортепианолаах оркестрга концертино толоруохтара, Музыка үрдүкү оскуолатын фортепианоҕа үөрэнээччитэ Алина Дьячковская (профессор Ю.Упхолова кылааһа) кыттыыны ыла. 
Бастакы отделениеҕа оҕолорго аналлаах инструментальнай айымньылар, "Куурусса олбуоругар" саҥа цикл сүрэхтэниитэ буолуо. 
Кэрэхсэбиллээҕэ, бу айымньы ноталаах, оҕо кырааскалыырыгар уруһуйдаах туспа кинигэ буолан таҕыста. 
Манна автор художник Мира Аргуновалыын үлэлэспит. 
Кинигэ музыкальнай оскуолаҕа саҥа үөрэнэн, кэрэ эйгэтигэр үктэнэн эрэр оҕолорго туһуламмыт. 
Дьоро киэһэҕэ оҕолорго аналлаах ырыалары сэргэ араас сылларга айыллыбыт бастыҥтан-бастыҥ айымньылар ылланыахтара. 

