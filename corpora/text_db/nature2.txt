Тус санаа: аһыҥаны дьааттаан, бэйэбит кэхтэбит<br>Роман КОНДРАТЬЕВ <br>Кыым  хаһыат №39 (22083)  04.10.2012

Быйыл сайын аһыҥа элбээн, оттонор ходуһалары эмиэ эспититтэн олус диэн хомойдум. 
Бу үөн сиэн-аһаан ааспыт сирэ үнтү хатан, киһи тэпсэн аастаҕына, күһүҥҥү хаар курдук хардырҕыыра. 
Дойдубар Уус Алдан Найахытыгар сэрии саҕана аһыҥаны утары хайдах охсуспуттарын санаан кэллим.

Эҥирик куйаас, кураан дьыл турбута. 
Алаастар кубарыччы хатан, туорпа буордаах сыһыылар хайыта баран, кууран-хатан турбуттара. 
Ити саҕана Найахыҕа түөрт холкуос баара. 
Дьэ, онно биһиги, туос аччык, сэниэлэрэ эстибит оҕолор уонна кырдьаҕастар аһыҥаны утары охсуһар этибит. 
Кэҥкэримэ алааһы бэрэссэдээтэл Егор Афанасьев дьаһалынан Чкалов аатынан холкуос үлэһиттэрэ кэҥэтэн, онно бурдук ыһа сылдьыбыттара. 
Бурдуктарын көмүскээн, аһыҥа үөн киирбэт гына титирик мастары ибили симэннэр эриһээҥкэ хаһаа туталлар этэ. 
Титирик мас үрдүгүн бу үөн улахан эрэйэ суох ойон кэбиһэр буолан, эбии дьаама хаһан, дириҥэтэн биэрэллэрэ. 
Ол дьааманы өҥөс гынан көрдөххө, түгэҕэ көстүбэт аһыҥа буолара. 
Маны таһынан, кыра оҕолорго биһиэхэ ураҥас маска тэрээпкэлэри баайтаран баран түүнүн, муҥханы состорор курдук, ходуһа устун хаамтараллара. 
Ити кэннэ, 50-с сыллардаахха сөмөлүөтүнэн көтө сылдьан дьааттаан кэбиһэллэр этэ. 
Кэлин, 70-с сылларга, бэрт судургутан, тыраахтарынан кэрийэ сылдьан бурҕаҥната ыһар этилэр. 
Бу үлүгэр дьаат ыһыллыбыт салгынын туох да мааската суох иҥэрийэ, үтүлүгэ-тоймото суох илии сыгынньах үлэлээн кэлбиппит. 
Дьиҥинэн, дьаһалта саатар сирэйи бүөлүүргэр маарылла биэриэхтээҕэ хаалбыт. 
Төһөлөөх элбэх киһи доруобуйатыгар оҕустарда буолла. 
Биригэдьииринэн үлэлии сылдьыбыт Николай Румянцев ити дьааттан куртаҕа ыалдьан, икки сылтан ордук эмтэнэн өрүһүммүтэ. 
Киһи доруобуйатыгар кытта оҕустарар эҥин араас дьааттары айбыттара даҕаны кыайбыттара көстүбэт. 
Кэнникинэн көлүччэ аайы көстөр күтэр билигин баара-суоҕа биллибэт буолла. 
Талах, ымыы чыычаахтара аҕыйаабыттар. Күөрэгэй көрүлүүрүн, дьурулатар куолаһын мээнэ истибэккин. 
Дьиҥэр аһыҥа тыаҕа куотар куобах, көтөн тахсар кус буолбатах. 
Кураан дьылга төрөөбүт-үөскээбит сириттэн арахпат. 
Ардахтаах, сөрүүн кэмҥэ тэнийбэт. 
Онон, куһаҕан дьайыылаах дьааты ыстарыахтааҕар уунан саба ыһар ордук. 
Холобур, сүүрүгүрдэр уулаах Нам, Кэбээйи, Бүлүү диэки кураан да дьылларга ити үөн биллэрдик элбээбэт. 
Онон атын оройуоттар быстарар түгэннэригэр элбэхтик абырыыллар. 
Намнар биһигини, уус алданнары, элбэхтэ быыһаабыттара.

Саас сыһыы кытаанах сиригэр бып-бытархай буораҕы ыспыт курдук сытар аһыҥа сымыыттарын сүрэҕэлдьээбэккэ, көтө иликтэринэ кэрийэн-кичэйэн, ньыһыйан кэбиһиэххэ баара. 
Күөх экраҥҥа кэпсииллэринэн үөнү-көйүүрү өлөрөр тэллэй баар эбит. 
Ону туһаныахха наада. 
Онон, "айылҕабытын харыстыаҕыҥ, араас дьааты туһанан бүтүөҕүҥ" диэн баҕа санаалаахпын. 
Дьааттаабакка, киһи доруобуйатын айгыратар ньымалары туһаммакка, атын ньымалары учуонайдар, чинчийээччилэр тобулууллара буоллар кэлэр көлүөнэҕэ биллэр туһа, бэлэх буолуо этэ.

Ол гынан баран, куһаҕан үчүгэйдээх буолар дииллэр. 
Барыта мээнэҕэ буолбатакка, үөһэттэн ананан айыллыбыта буолуо.

Бу кураан туруута үөн-көйүүр эрэ ыһара куттал буолбат. 
Биир улахан омсолоох быһыы баар. 
Куйаас халлаан сирбит чэҥин ириэрдэ. 
Кырдьаҕастар уу-сут дьыла кэлиэҕэ дииллэрэ оруннаах этии. 
Манна холобур аҕалыахпын баҕарабын. 1993 с. "Сахаада" хаһыакка Илья Баишев ыстатыйатыгар уу-сут дьылларын билгэлээн, бэлиэтээн суруйбут этэ. 
"Маҥнайгыта – 1876-83 сс., иккиһэ – 1908-15 сс." кэлиэ диэн эппитэ. 
Онто биллэн ааспыта. 2008 сылтан саҕалаан эмиэ биллэн эрэр.

Роман КОНДРАТЬЕВ,
тыыл бэтэрээнэ,
Уус Алдан, Найахы олохтооҕо.

