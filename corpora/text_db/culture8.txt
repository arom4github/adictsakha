Юрий Макаровтыын үлэлиир – драматург дьоло<br>Сиэн ӨКӨР<br>Кыым  хаһыат № 43 09.10.2012
Ньурба тыйаатыра Уфаҕа түүр тыллаах тыйаатырдар "Туганлык" аан дойдутааҕы бэстибээллэригэр "Күн Күбэдьэ" диэн Чиллэ Баһылай олоҥхотунан режиссер Юрий Макаров туруорбут испэктээкилин көрдөрөн кэллэ. 
Хара муора кытылыттан Хотугу муустаах байҕалга тиийэ олохсуйан олорор түүр тыллаах 21 тыйаатыр бу бэһис төгүлүн ыытыллар түһүлгэҕэ кытынна. 
Манна сылдьан, саха тыйаатырын ускуустубата билигин да инники күөҥҥэ сылдьарын итэҕэйэн, астынан кэллим. 
Сахалар "Туганлык" бэстибээлгэ орох тэппиттэрэ ыраатта.

1991 с. Ойуунускай аатынан Саха тыйаатыра "Улуу Кудаҥсанан" (реж. А.Борисов), 2006 с. Үүнэр көлүөнэ тыйаатыра "Кыһыл Ойуунунан" (реж. К.Сергучев) сылдьыбыттара. 
Быйыл кэлбиттэртэн Ньурба тыйаатырын курдук ураты суоллаах-иистээх, хаһан да хатыламмат туспа буочардаах, экспериментальнай тыыннаах тыйаатыр суох этэ. 
Ньурба тыйаатыра Юрий Макаров курдук айылҕаттан айдарыылаах уус-уран салайааччылаах, режиссердаах буолан, өрүү таайыллыбат таабырын кэриэтэ, үөйбэтэх-ахтыбатах өттүгүттэн этиҥ сааһын ортотунан өтөн киирэр дьикти алыптаах туруоруулардаах буолааччы.
 
# ***
Бу да сырыыга көрдөрбүт олоҥхо-испэктээкилэ ураты буолла. 
Декорацията суох кураанах сыанаҕа баара суоҕа аҕыс эрэ артыыс оонньуура дьикти. 
Олоҥхо буолан баран, элбэх киһилээх, массовкалаах, ырыалаах-тойуктаах буолуохтаах диэн уруккуттан тута сылдьар өйдөбүлбүтүн алдьатан, Ю.Макаров артыыстарын ураты хамсаныыларынан, пластикаларынан, күлүк уонна куукула тыйаатырдарын элэмиэннэрин күүскэ туттан, киһи кутун-сүрүн сүүдүтэр сахалыы тэтимнээх муусуканан, уотунан-күөһүнэн сатабыллаахтык үлэлээн, маннык эмиэ буолуон сөбүн итэҕэттэ.
 Чыҥха атын эстиэтикэлээх буолан, аан дойду түүрдэрэ барыта мустубут "Туганлыктарыгар" дьиҥ-чахчы суон сурахтаах "Юрий Макаров тыйаатыра" кэлбитин биллэрдэ. 
"Бастыҥ иккис былааннаах дьахтар оруола" бириистээх (СӨ үтүөлээх артыыһа Александра Кривогорницына), сири-дойдуну көрөн, атастарбытын-доҕотторбутун көрсөн кэлбиппит. 
Саамай улахан ситиһиибит – Турция дэлэгээссийэтэ "Күн Күбэдьэ" испэктээкилбитин аны саас Измир куоракка буолуохтаах Аан дойдутааҕы тыйаатыр бэстибээлигэр ыҥырда. 
Онон бу ытык сир улахан бэстибээлигэр саха олоҥхото, аны, Ньурба тыйаатырын нөҥүө киэҥ эйгэҕэ тахсара күүтүллэр.
 
# ***
Аны үйэ аҥаардаах үбүлүөйүн бу күннэргэ көрсүөхтээх Юрий Алексеевич Макаровпытыгар төннүөххэ. Оруо маһы ортотунан хайҕаан барар – түктэри дьыала. 
Макаров ону бэйэтэ да сөбүлээбэт. 
Сааһын тухары кимиэхэ да эккэлээбэтэх киһи. 
Ол да иһин баччааҥҥа диэри дьиэтэ-уота суох, култуура уопсайын хоһугар оҕолорунаан, сиэннэринээн уйаланан олордоҕо дии...

Юрий Макаровы Щепкин аатынан училищеҕа үөрэнэр эрдэҕиттэн билэбин. 
Ленинградка үөрэнэр кэмнэрбэр щепкиннэр уопсайдарыгар сылдьан ааһарым. 
Оччолорго соччо билсибэт этибит. 
Артыыс быһыытынан оонньуурун хаста да көрөн ылбытым эрээри, соччо сэҥээрбэтэх быһыылааҕым.

Дьэ, онтон киһим эмискэ тыыллан-хабыллан турбат дуо?! 
Режиссер быһыытынан маҥнайгы холоммут "Кир" диэн испэктээкилин көрөн, сөрү диэн сөҕөн турабын. 
Ол испэктээкил саха сыанатыгар турбут дьиҥ-чахчы бастакы авангарднай испэктээкил буолуохтаах. 
Сценарийын Юрий Макаров бэйэтэ толкуйдаан суруйбут этэ. 
Испэктээкил түмүгэр Алампа "Төрөөбүт дойду" хоһоонун таҥнары – кэннин иннэ, иннин кэннэ оҥорон – аахпыттара ордук сөхтөрбүтэ. 
Эдэр саха уола бу албын-көлдьүн олоххо оҕустаран, отуора алдьанан, инникигэ эрэлин сүтэрэн эрэйдэнэрин ити хас биирдии саха киһитин сүрэҕин аймыыр Алампа хоһоонун таҥнары аахтаран көрдөрбүтэ – сүр күүстээх түмүк этэ.

1992 сыл кыһыныгар Ньурбаҕа тиийэн, Ю.Макаров "Уот Дьулустаан" диэн Валентина Гаврильева айымньытынан туруорбут испэктээкилин премьератын устан турабын. 
Ол кэнниттэн 1993 с. Ньурба тыйаатыра "Уот Дьулустаанынан" Чебоксарыга Бүтүн Арассыыйатааҕы национальнай тыйаатырдар бэстибээллэригэр кытта барбыта. 
Арассыыйа СТД-та мин ол бэстибээлгэ барар айаммын төлөөн, Юрий Макаров режиссер быһыытынан хайдах тахсарын көрөрбөр, туоһу буоларбар кыах биэрэн турар. 
Онтон саҕалаан кини Арассыыйа үрдүнэн биллэн, албан ааттаах аартыга арыллан барбыта.

Эһиилигэр Ньурба тыйаатыра аны Москубаҕа "Уот Дьулустаан" уонна "Төрөөбүт курдукпун хаһан эрэ" испэктээкиллэрин көрдөрөн, Арассыыйа национальнай тыйаатырдарын туонатыгар "Юрий Макаров тыйаатыра" диэн чаҕылхай тыйаатыр үөскээбитин бигэргэппитэ. 
Онно, Москубаҕа көрдөрөллөрүгэр, мин эмиэ баар этим. Ньурбалар кэлбиттэрин истэн, үлэбин быраҕан, тиийэн көрөн турабын. 
Мин куппун-сүрбүн ордук "Төрөөбүт курдукпун хаһан эрэ" туппута. 
Дьикти испэктээкил. Саха литературатын классига Николай Неустроев "Балыксыт" кэпсээнин уонна Даниэль Дефо "Робинзон Крузо" сэһэнин туох ситимниирий? 
Ити икки айымньыны хайдах сатаан холбуохха сөбүй? 
Ким билэр... 
Ол эрэн ити дьикти испэктээкил Макаров чөмчөкүтүн иһигэр буһан-хатан, эмиэ таайыллыбатах таабырын буолан, билигин да миигин сөхтөрөр. 
Аҕыйах саҥалаах, барыта хамсаныы-имсэнии, пластика, уот-күөс, муусука көмөтүнэн оҥоһуллубут, элбэх символлардаах ураты магиялаах испэктээкил этэ. 
Бу испэктээкил абыгар ылларан, балтараа чаас ааспытын билбэккэ, гипнозтаммыт курдук таалан олорбуппун эрэ өйдүүбүн. 
Арай "Неустроев икки, Дефо икки бааллара буоллар, туох диэх этилэрэй?" диэн санаан ылбыппын эрэ өйдүүбүн. 
Бука сэргииллэрэ саарбах буолуо ээ дии санаабытым... 
Дьэ, ол кэнниттэн аны мин бэйэм ити суруйааччылар кэптэрин кэтэр кэмим кэлбитэ.
 
# ***
Ол сыл Юрий Макаров отучча страницалаах пьесабыттан балтараатын эрэ ордорон, былыргы кэмҥэ буолбут сюжеппын арыый аныгыга – Гулаг лааҕырыгар – аҕалан, "Айыы түспэтэх сиригэр" диэн испэктээкилин туруорбута. 
Ол маннык этэ.

Дьокуускайга кэлэ сырыттаҕына "Айыы түспэтэх сиригэр" диэн пьесам барылын (синопсиһын), бэчээттиир массыыҥкаҕа охсуллубут биэс-алта илииһи, биэрбитим. 
Хас да ый ааспытын кэннэ киһим Ньурбаттан эрийдэ: "Пьесаҕын туруора сылдьабын. 
Түргэнник тылларын суруйан ыыта оҕус", – диэтэ. 
Суруйдаҕым дии... Эмиэ эрийдэ: "Тоҕо итиччэ элбэҕи суруйдуҥ?" – диэн буолла. 
Ону мин: "Хайдах баҕарар быһан-отон дьаабылаа, көҥүлүҥ" – диэтим. 
Сотору кэминэн Дьокуускайга кэлэн көрдөрдүлэр. 
Мин, ааптар киһи аатыран, инники соҕус эрээккэ бэрт эрэллээхтик олордум. 
Саҕаланна. Муусука барда. 
Дьэ туран, сотору кэминэн саарбахтыыр санаалар сарбыйан бардылар. 
"Ээ, бу мин пьесам үһү дуо, барытын уларытан кэбиспит дии... миэхэ итинник буолбатах этэ... 
Бу киһи отой иирбит дуу тугуй? 
Бээ-бээ, испэктээкил бүтэн эрэр, бокулуоҥҥа тахсабын дуу, суох дуу?.. 
Тахсыбатахха, сүрэ бэрт буолуо... 
Ээ, дьэ ... да буолар эбит!" – дии-дии таҕыстым. 
Үөхсэн туруохпун, "бэрт да бэрт" диэн илиибин ыгыта тутар, хайҕыыр дьон баар буоллулар. 
Чэ, оттон, хайҕаммыт киһи быһыытынан, уоскуйдаҕым дии.

"Айыы түспэтэх сиригэр" испэктээкили эһиилигэр, Польшаҕа Торунь куоракка "Контакт-95" бэстибээлгэ көрөн баран, биирдэ өйдөөбүтүм. 
Испэктээкил кэнниттэн тыйаатыр кафетыгар Арассыыйа аатырбыт режиссердара В.Фокин уонна П.Фоменко, тугу эрэ былдьаппыт курдук, Юра диэки хааннааҕынан көрөн олороллорун көрбүтүм. 
Бу дьон туох буоллахтарай дии санаабытым. 
Онтон, дьэ, тобуллум. 
Арҕаа омуктар таҥара оҥостор Антонен Артолара "Театр жестокости" диэн теориятын хайдах киллэрэри билбэккэ сырыттахтарына, биһиги киһибит ааһан иһэн оҥорон кэбистэҕэ дии! 
Оттон Юра онно эрэ кыһаммакка, кинини көрөөт сүүрэн кэлбит венгр, француз журналистарыгар интервью биэрэн барбыта.
 
***
Эһиилигэр Юрий Макаров ир суолун ирдээн, икки француз Ньурбаҕа тиийэн кэлбиттэрэ. 
Биирдэрэ – "Либерасьон" хаһыат кириитигэ Жан-Пьер Тибода, иккиһэ – "Мануфактюр" тыйаатыр уус-уран салайааччыта, "Пассаж" аан дойдутааҕы тыйаатыр бэстибээлин дириэктэрэ Шарль Торджман. 
"Айыы түспэтэх сиригэр" испэктээкили Францияҕа хайаан да илдьэбит диэн, Ньурба тыйаатырын кэлэр-барар айанын, ороскуотун барытын төлөөн, "Пассаж-96" бэстибээлгэ илдьэн тураллар. 
Франция Лювенвиль, Тул, Верден куораттарыгар гастроллаабыппыт. 
Юрий Макаров үтүөтүнэн, Саха сириттэн бастакынан Ньурба тыйаатыра аан маҥнай тас дойдуларга гастроллаабыта.
 
***
Эһиилигэр Ю.Макаровы Шарль Торджман Францияҕа ыҥыран, "Мануфактюр" тыйаатырга испэктээкил туруортарбыта. 
Онно Юрий артыыс быһыытынан Василий Слепцову уонна Лиза Потапованы илдьэ барбыта. 
Юрий бэйэтин систиэмэтинэн француз артыыстарын оонньотон, "Соҕотохсуйуу" испэктээкили туруорбута. 
Онон, саха тыйаатырын режиссердарыттан бастакынан тас дойдуларга испэктээкил туруорбут киһи – эмиэ Юрий Макаров.

1999 c. Ньурба тыйаатыра "Айыы түспэтэх сиригэр" испэктээкилинэн аны Санкт-Петербурга буолбут IX аан дойдутааҕы "Балтийский дом" бэстибээлгэ кыттыбыта. 
Бэстибээл кыайыылааҕынан Таганка тыйаатыра буолбута, Юрий Любимов Петер Вайс "Марат-сад" диэн пьесатынан туруорбут испэктээкилэ бастаабыта. 
Мин ол испэктээкилгэ уон мүнүүтэ кыайан олорбокко, куотан тахсыбытым. 
Юрий Макаров, итинник буоларын сэрэйбит курдук, отой да кэлбэтэҕэ. 
Сотору биһиги артыыстарбыт бары утуу-субуу тахсан кэлбиттэрэ. 
Тугу да кэпсэппэтэхпит. 
Барыта өйдөнөр этэ. 
Юрий Макаров испэктээкилигэр холоотоххо – таах сибиэ, кураанах испэктээкил диэн.

Сотору кэминэн "Санкт-Петербурдааҕы тыйаатыр сурунаалыгар" биллэр кириитик Надежда Таршис биһиги испэктээкилбит туһунан ыстатыйата тахсыбыта: "Час с четвертью чистой трагедии. С симметрией экстатических хоров, с нарастающим драматизмом в партиях героев. 
Крупные планы и яростное камлание хора – это шесть актеров, достигших на маленькой сцене трагедийной мощи...". 
Уонна маннык түмүктээбитэ: "Не верь, не бойся, не проси – эта рожденная за гранью отчаяния триада, как известно, вышла за границу лагерной проволоки. 
Богом забытая земля? 
Бог театра, во всяком случае, возлюбил якутскую землю. 
Мы помним "Пегого пса, бегущего краем моря" и совсем недавнего "Лира". Так и здесь: лучший, на мой взгляд, спектакль фестиваля".
 
# ***
Юрий Макаров испэктээкиллэрэ араас бэстибээллэргэ саха тыйаатырын аатырдан тураллар. 
Бэйэтэ такайан таһаарбыт режиссера Александр Титигиров билигин Арассыыйаҕа эрэ буолбакка, тас дойдуларга биллэр. 
Кини испэктээкиллэрэ "Арлекин" бириэмийэ лауреаттара, ол аата – оҕолорго аналлаах испэктээкиллэргэ "Көмүс мааскаҕа" тэҥнээх бириэмийэ. 
Араас сирдэргэ испэктээкил туруора барарыгар, Юрий Макаров көмөлөһөөччү быһыытынан А.Титигировы илдьэ барааччы. 
Билигин кини Ньурба тыйаатырыгар эдэр режиссердар Алексей Амбросьевы, Динислам Тутаевы өйүүр, ыйан-кэрдэн биэрэр, режиссер быһыытынан сайдалларыгар көмөлөһөр.

Бэйэм драматург быһыытынан Юрий Макаровка, ол "Айыы түспэтэх сиригэр" кэнниттэн "кэһэйэн", аҕыйах саҥалаах пьесалары суруйарга үөрэммитим. 
Польшаҕа сылдьан "Туоһу", Францияҕа "¤уума" диэн пьесаларбын чопчу Юрий Макаровка эрэ анаан суруйбутум. 
Ити кэннэ Юра мин "Иччитэх күөлгэ күлүктэр", "Птицы потерянного рая", "Тутугури" диэн пьесаларбынан эмиэ туруортаабыта. 
Юрий Макаровка испэктээкил туруортарар диэн драматург киһиэхэ – дьол. 
Ол дьолтон аны да кэлэн маппатах киһи. 
Бу дьолтон маппатах доҕотторум Иван Иннокентьев да, Сиэн Чолбодук да миигин кытары сөпсөһөр буолуохтаахтар. 
Билигин биһиги кэккэбитигэр Ньурба ийэ олоҥхоһута Чиллэ Баһылай "Күн Күбэдьэ" олоҥхотунан киирдэ. 
Кини олоҥхотун Юрий Макаров Ньурбаҕа ыытыллар Олоҥхо ыһыаҕар анаан-минээн туруорбута. 
Онон бу испэктээкил дьылҕата саҥа саҕаланан, айанныыр аартыга арыллан, суола тобуллан эрдэҕэ.

Оттон Ньурба тыйаатырын инники кэскилэ, сайдар саргыта барыта Юрий Алексеевичтан тутулуктааҕа биллэр суол. 
2013 сыл кулун тутарыгар Ньурба тыйаатыра "Күн Күбэдьэ" испэктээкилинэн Турцияҕа барар. 
2014 cыл бэс ыйыгар Эмиэрикэҕэ, Калифорния сиригэр Гуалала куорат Арт-киинэ уонна "Эллэйаада" түмсүү Саха култууратын уонна ускуустубатын күннэрин ыытыахтаахтар. 
Онно Ньурба тыйаатыра бастыҥ испэктээкиллэрин көрдөрүөхтээх. Онон Юрий Алексеевич иннигэр үлэ-былаан муҥура суох.

Эбэн эттэххэ, Юрий Макаров салайар "Сата" бэстибээлэ эмиэ элбэх саҥа ааттары таһаарбыта. 
Ити бэстибээл сайдарыгар улахан эрэллээхпин.

Онон доҕорбун Юрий Алексеевич Макаровы үйэ аҥаардаах үбүлүөйүнэн итиитик-истиҥник эҕэрдэлээн, тус бэйэтигэр эрэ буолбакка, дьиэ кэргэнигэр бары үтүөнү, бастатан туран, дьиэлэнэллэригэр-уоттаналларыгар баҕаран туран, "айар илбиһиҥ эҥээрдэстин, аартыгыҥ арылыннын, суолуҥ тобулуннун, өрөйөн-чөрөйөн биэр" диэн алгыы хаалабын.
 
"Саха" НКИХ саҥа саҕахтара
АЛЬБЕРТ КАПРЫНОВ
Кыым  ха´ыат №42 08.10.2012
"Саха" НКИХ бу сылтан саҥа таһымҥа тахсан үлэлээн эрэр. 
Кэтэһиилээх, төрөөбүт тылбытынан тахсар ханаалы инньэ 12 чаас көрөр буоллубут. 
Биэриилэр хаачыстыбалара тубуста, араас саҥа, сонун биэрии элбээтэ. 
Ол да буоллар бу – уларыйыы, саҥа таһымҥа тахсыы бастакы эрэ сүһүөҕэ. 
Үгүс үтүө уларыйыы өссө иннибитигэр күүтэр. "Цифровой", "цифровойга көһөбүт" диэн тылы элбэхтэ истэр буоллубут. 
Оттон дьон "ол аата тугуй?" диир. 
Ону бастаан хайдах өйдүүрбүнэн судургутук, кылгастык быһаара түһүүм.

Урут ханаал барыта эн тэлэбиисэргэр бэйэтэ туспа "ыллыгынан" кэлэр этэ (билигин даҕаны оннук). 
Бу "ыллыгынан" – "1"-кы ханаал кэллэ, итинэн – "2"-с, онон – "НВК" уо.д.а. 
Оттон "цифровой" диэн – биир улахан айан аартыга. 
Бу аартык устун эн дьиэҕэр тоҕус ханаал биирдэ кэлэр буолар. 
Тоҕус ханаалы көрөр буолаҕын. Кылаабынайа, эн билигин "НВК"-ны, "1", "2" ханаалы буор-босхо көрө олороруҥ курдук, ол тоҕус ханаалы эмиэ босхо көрүөхтээххин. 
Аны туран, хаачыстыбата бастыҥ. 
"Оо, дьэ, хаһан халлар халлааный? 
Тэлэбиисэрим хаардаан, дьиримнээн сордоото" эҥин дииргин таһыччы умнаҕын.

Ити – эттэххэ эрэ судургу. 
Бу улахан "аартыкка" кыттыһарга таһымыҥ, кыаҕыҥ толору эппиэттиир буолуохтаах. 
Онон манна киирэргэ күрэс улахан. 
Холобур, элбэхтэн аҕыйаҕын талан эттэххэ, ханаал 24 чаас үлэлиэхтээх, бэйэ оҥорон таһаарар биэриилэрэ 9 чаастан итэҕэһэ суох буолуохтаах уо.д.а. 
Дьэ, ол иһин былырыыҥҥыттан саҕалаан күн бүгүнүгэр диэри НКИХ иһигэр үгүс уларыйыы барар. 
2015-2015 сс. этэҥҥэ буоллаҕына "сыыппараҕа" киириэхпит. 
Оттон ону көрсө быйылгы саҥа сезон хайдах буолуон, туох уларыйыы-эбиллии баарын билсээри, "Саха" НКИХ тэлэбиидэнньэҕэ дириэксийэтин салайааччыта Чокуур Гаврильевы кытта көрсөн кэпсэттибит.
 
Чокуур Гаврильев, "Саха" НКИХ тэлэбиидэнньэҕэ дириэксийэтин салайааччыта:

– Быйылгыттан сорукпут, биллэн турар, кэҥиир. 
Тоҕо диэтэххэ, биһиги билэрбитинэн, тоҕус ханаал бииргэ тарҕанар цифровой пакетыгар киирдэхпитинэ, күрэстэһээччибит быдан элбиир. 
Билигин тыа сиригэр үс-түөрт эрэ ханаал тарҕанар эбит буоллаҕына, тоҕус ханаал буолуохтаах (биһиги тохсус). 
Аҕыйах сылынан ол тигинээн кэлиэҕэ. Онон биһиги билигин сыалбыт-сорукпут диэн, бастакытынан, атын ханааллары кытта сатаан күрэстэһэр кыахтаах буолуохтаахпыт. 
Иккиһинэн, көрөөччү ирдэбилигэр толору эппиэттиир хаачыстыбалаах бородууксуйаны, биэриилэри оҥоруохтаахпыт.

Онон сибээстээн, быһаас дьон-сэргэ тугу көрүөн баҕарарын, тугу сэргиирин истээри-билээри Дьокуускайга, Тааттаҕа, Үөһээ Бүлүүгэ уонна Хаҥаласка тахсан, нэһилиэнньэҕэ төгүрүк остуоллары тэрийбиппит. 
Дьон-сэргэ көхтөөхтүк кыттыбыта. Элбэх этии киирбитэ. Истибит буолуохтааххыт. 
Төгүрүк остуолу таһынан ГЧИ үлэһиттэрэ социологическай ыйытык оҥорон көмөлөспүттэрэ. 
Ыйытык түмүгүнэн биһиги ханаалбытын ордук кимнээх көрөллөрүн, туох биэриилэри сэргииллэрин, туох тиийбэтин биллибит. 
Онон билигин саҥа сезону саҕалыырга уруккутааҕар быдан бэлэм олоробут.

– Ыйытык түмүгэ туох диэн көрдөрдө?

– Бастатан туран, биһиги орто көрөөччүбүтүн биллибит. 
Онтубут сахалыы тыллаах, биэс уонун ааспыт киһи буолан таҕыста. 
Саастаах дьон ордук көрөллөр эбит. 
Онон сибээстээн, эйгэбитин хаҥатыахтаахпыт, куорат олохтоохторо биһиги ханаалбытын көрөллөрүн ситиһиэхтээхпит. 
Иккиһинэн, аҕыйахта көрөр эбэтэр биирдэ эмэ элэс көрөн аһарар эдэр ыччат, отуччалаах, түөрт уончалаах, үлэлии сылдьар дьон сэргээн көрөр биэриитин элбэтиэхтээхпит.

Нууччалыы тыллаах биэриибит эмиэ элбиэхтээх. 
Чуолаан, Алдаҥҥа, Мииринэйгэ уонна Нерюнгрига. 
Ол инниттэн олохтоох биэриини көрдөрөн саҕалыахпыт.

Ыйытык түмүгэ көрдөрөрүнэн, биһиэхэ, холобур, дьон-сэргэ хайдах дьаһанан олорорун, дьиэ-уот туттарын туһунан, ас-үөл уо.д.а. уопсайынан, киһини туохха эрэ иитэр, туһалаах биэриилэрбит тиийбэттэр эбит. 
Онон биһиэхэ бу сезон – нэһилиэнньэ санаатын аһаҕастык истэргэ бастакы холонуубут. 
Билигин күүспүт тиийэринэн үлэлии сылдьабыт.

– Быйыл өссө туох былааннааххытый?

– Цифровойга бэлэмнэнэрбит быһыытынан, быйыл биир сүрүн сорукпут диэн, бэйэ оҥорон таһаарар бородууксуйатын элбэтии буолар. 
Ол аата, урут бэйэбит оҥорон таһаарар бородууксуйабыт 6 эрэ чаас эбит буоллаҕына, онтубут 9 чаас буолуохтаах. 
Билигин 7,5 чаас үлэлии олоробут. Манна тастан, соҕурууттан атыылаһар биэриибит киирбэт. 
Дьэ, онон "хайдах гынан 7,5 чааһы толоробут, биэриилэрбитин элбэтэбит?" диэн боппуруос турар. 
Аны туран, көрөөччү ирдэбилин хайаан да толоруохтаахпыт

Ити курдук санаанан салайтаран баар биэриилэрбитин сөхсүтэн, бырагыраама барылын сөпкө аттаран туруордубут. 
Быйыл быһа биэриибит элбиэҕэ. 
Былырыын "Саҥа күн" эрдэ уһуллан баран көстө олорбут буоллаҕына, быйылгыттан быһа тахсыаҕа уонна кэҥээн-уһаан биэриэ. 
"Сонуннарбыт" күҥҥэ аҕыста тахсыахтара. 
Инньэ гыннахха, күннээҕи сонун сойбот.

Итини таһынан күнүскү быһа эфир диэни толкуйдаатыбыт. 
Урут маннык суоҕа. 
Билиҥҥи туругунан ол биэрии күнүс уон икки чаастан нэдиэлэҕэ үстэ тахсыаҕа: оптуорунньук, сэрэдэ, чэппиэр.
 Дарья Павловна Ермолаева салайааччылаах бөлөх онно үлэлиир. 
Оттон бу эфирдэри кыайан көрбөккө хаалбыт дьоҥҥо анаан субуота-өрөбүл күн хатылаан көрдөрүөхпүт. 
Күнүскү быһа эфир дьоҥҥо туһалаах буолуохтаах, настарыанньаны көтөҕүөхтээх.

– Туох ис хоһоонноох биэриини бэлэмнии сылдьаҕытый?

– Бу эфир "Олох кэрэ" диэн өйдөбүллээх. Икки тылынан тахсыаҕа. 
Онно күннээҕи кыһалҕаны ырытар, сүбэ-ама биэрэр буолуохтара. 
Хас биирдии эфир тиэмэлээх. 
Холобур, "Хайдах ситиһиилэниэххэ сөбүй?", "Дьаллыктан хайдах арахсыахха сөбүй?" уо.д.а. 
Биир өттүттэн аралдьытар-саататар, атын өттүттэн, киһиэхэ чахчы сүбэ биэрэр буолуохтаах. 
Быһа эфиргэ көрөөччүлэрбит санааларын аһаҕастык үллэстиэхтээхтэр.

– Оттон биэрии күнүс көстөр буоллаҕына, орто саастаах, үлэһит дьон көрбөт буоллаҕа дии. 
Эмиэ сааһырбыт, дьиэҕэ олорор эрэ өттө көрүө дии.

– Биһиги ханаалбытын күнүс көрүөхтэрин эмиэ баҕарабыт. 
Оттон хас биирдии ханаал ити курдук быһа биэриилээх буолар. 
Башкирдар, татаардар эрэ буолбакка, "бастакы", "иккис" ханаал эмиэ итинник биэриилэрдээхтэр. 
Биллэрин курдук, дьон 12 чаастан саҕалаан дьиэтигэр эбиэттии кэлэн барар. 
Ол кэлэн баран тоҕо "НКИХ-ы" көрүө суохтааҕый? 
Кэлин, онтулара үөрүйэх буоллаҕына, дьиэтигэр эбиэттии кэлбит киһи 12 аҥаартан быһа эфири уонна күнүскү сонуннары көрүө дии.

Бу саҥа барылбыт, уруккубутугар холоотоххо, уруулуу омуктар бириинсиптэригэр олоҕуран, тылынан блоктарга арахсар. 
Холобур, нуучча көрөөччүтэ туспа бириэмэлээх буолар. 
Ол бириэмэҕэ нууччалыы эрэ биэрии тахсар. 
Онтон сахалыы биэрии кэлэр. 
Бу блоктары биһиги булкуйбат санаалаахпыт. 
Тоҕо диэтэххэ, ордук нууччалыы тыллаах көрөөччү сахалыы өйдөөбөт буолан, ыарахаттары көрсөр. 
Онон биһиги ханаалбытын көрөрө ыарахан. 
Ол иһин, кинилэри эмиэ бэйэбитигэр тардар инниттэн, ити курдук блогунан араардыбыт.

– Инньэ гынан бырыһыаҥҥа таһаардахха, нууччата-сахата төһө буоларый?

– Тэҥ буолар.

– Дьиҥэр, нууччалыы тыллаах сүүһүнэн ханаал баар дии. 
Бары бэркэ диэн билэбит: нууччалыы тыллаах нэһилиэнньэ "Саха" НКИХ биэриилэрин көрбөт. 
Оччоҕо тоҕо баар-суох биир ханаалбытыгар сахалыы биэриини элбэппэппитий?

– Биһиги өрөспүүбүлүкэ дьонугар-сэргэтигэр барытыгар анаан үлэлиэхтээхпит. 
Оттон Алдаҥҥа, Нерюнгрига, Мииринэйгэ, Дьокуускайга аҕыйахтык көрөллөрө – бэйэбит итэҕэспит.

Билигин улахан ханааллар кэннилэриттэн үһүс миэстэҕэ сылдьабыт. 
Тыаҕа биһигини үчүгэйдик көрөллөр, куоракка – төттөрүтэ. 
Ол иһин нууччалыы тыллаах көрөөччүнү тардыахтаахпыт. 
Холобур, саха биэриитэ кэллэ да, анарааларын арааран кэбиһиэхтэрэ. 
Оттон оннук буолбатын туһугар, холобур, Нерюнгрига биһиги ол бириэмэни олохтоох биэриинэн толорон биэриэхтээхпит. 
Оччоҕуна быстыбат. 
Инньэ гынан биһиги көрөөччүнү тардабыт.

– Быйыл ханнык саҥа биэриилэр баар буолуохтарай?

– Көрөөччү уруккуттан сөбүлүүр биэриилэрэ – "Чэгиэн", "Харах далыгар", "Үрдэл" уо.д.а. бары тоҕус кэнниттэн тахсыахтара. 
Эбии нууччалыы да, сахалыы да тыллаах ыччакка анаан "Киэһэлик" оннугар "Ыччат аһаҕас эфирэ" диэни толкуйдаатыбыт. 
Онтубут эмиэ эдэр дьоҥҥо туһалаах буолуо диэн эрэнэбит. 
Оттон туох биэрии буоларын, эрдэттэн этэн кэбиспэппин. 
Бэйэҕит көрөөрүҥ.

Ити биэриилэри таһынан сэтинньиттэн саҕалаан ыйга иккитэ улуус баһылыктара быһа эфиргэ тахсан, улуус олоҕун-дьаһаҕын туһунан сырдатар, көрөөччү ыйытыытыгар хоруйдуур буолуохтара. 
Бу кыаллар суол.

Субуотаны уонна өрөбүлү бэлиитикэҕэ сыһыаннаах биэриилэртэн сынньата сатаатыбыт. 
Ол курдук, нууччалыы тылынан "Тарбаахаптыын астыахха" курдук биэрии тахсыаҕа. 
Аата, биллэн турар, атын буолуо. 
Саха тылын эйгэтин кэҥэтэр, сайыннарар соруктаах "Т.О.К." ("толкуйдаа", "оонньоо", "кыай") диэн ааттаах күрэс тэрийэн эрэбит. 
Ким баҕалаах бары кыттан, бэйэтин тургутан көрүөн сөп. Эрэкилээмэтэ тэлэбиисэргэ көстө  турар. 
Эр дьоҥҥо аналлаах биэриини толкуйдуубут, "Байанайы" таһынан. 
Манна дьиэ тутуута буоллун, массыына өрөмүөнэ буоллун – барыта киириэ. 
Сэргэх, интэриэһинэй буолуо диэн эрэнэбит. 
Оттон эриэйтиннээх биэриилэрбит – "Саха санаата", "Сардаана", "Тыа сирэ" уо.д.а. тахсыбыттарын курдук тахса туруохтара.

– Ити, күнүс буолар сэрийээллэр оннуларыгар бэйэбит биэриилэрбитин тоҕо көрдөрбөккүтүй? 
Баҕар, архыыптан буоллун, баҕар, сахалыы киинэни.

– Кырдьыгынан эттэххэ, биһиги оннук айылаах улахан архыыппыт суох. 
Холобур, "Ыаллыылары" номнуо хаста да көрөрдүбүт. 
Сэрийээлбит да суох. 
Архыыптан биэриилэри оҥоробут эрээри, онтубут аҕыйах.

Итиннэ даҕатан эттэххэ, быйыл дубляж устуудьуйатын тэрийэн эрэбит. 
Онно бастакы сорук – мультиктары сахалыы тылбаастааһын. 
Онтубут хаҥаан истэҕин аайы, сэрийээллэри, араас биэриини, киинэлэри да сахалыы тылбаастаан иһиэхпит. 
Дьэ, оччоҕуна ити эн этэр сэрийээллэриҥ сахалыы саҥаран туруохтара.

– Оччоҕуна билигин ити эфири эрэ толорор инниттэн көстөр дуо?

– Оннук. Кэлин бэйэ киэнинэн сыыйа солбуллан иһиэҕэ.

– Быйыл, кырдьык, кэҥээһин, уларыйыы-эбиллии бөҕө буолбут. 
Оттон устуудьуйа, каадыр боппуруоһа хайдаҕый?

– Ол аа-дьуо быһаарыллан иһиэҕэ. 
Эфирбитин толорорго филиалларбыт көмөлөһүөхтэрэ. 
Быйыл филиаллартан штаттары көһөрөн аҕаллыбыт. 
Көмө күүспүт ол буолуоҕа. 
Тиэхиньикэ өттүн этэр буоллахха, "Азия оҕолорун" кэмигэр эмиэ саҥа тэрили ылбыппыт. 
Олунньуга саҥа устуудьуйа тутуллан киириэхтээх.
 Онон барыта син быһаарыллан турар.

– Тылы сөпкө туттуу боппуруоһа турбута син балайда буолла. 
Үгүс киһини долгутар боппуруос. 
Онно үлэлэһэҕит дуо?

– Биһиги итини эмиэ бэркэ диэн билэбит. 
Дьоммутун анаан-минээн үөрэттэриэхтээхпит. 
Былырыын НКИХ Уопсастыбаннай сэбиэтин көмөтүнэн кылгас кэмҥэ үөрэнэ сылдьыбыппыт. 
Тыл үөрэхтээҕэ Ульяна Романовна Плотникова үөрэппитэ. 
Онтубутун быйыл тиһиктээх оҥоруохпут.

– Чокуур Николаевич, кэпсээниҥ иһин махтал.

