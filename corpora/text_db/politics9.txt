Национальнай идиэйэ тыыннаах буолуохтаах<br>ВЛАДИМИР СТЕПАНОВ<br>Кыым  хаһыат № 41 (22085)  19.10.2012

Сэбиэскэй Сойуус ыһыллыаҕыттан туспа судаарыстыба буолбут өрөспүүбүлүкэлэр олохторо биир тэҥэ суох.  
Ким эрэ быстар дьадаҥы, ким эрэ атаҕар турда, туруктаах баай-талым олохтонно. 
Бу дойдулар кэскиллэрэ норуоттарын биир санааҕа түмэр национальнай идиэйэни  булалларыттан улахан тутулуктаах эбит. 
Холобур, билигин Арассыыйаҕа былыр былыргыттан бииргэ олорбут төрүт олохтоох, араас итэҕэллээх омуктары биир судаарыстыбаны салгыы түмэр идиэйэ көрдөөһүнэ бара турар. 
Национальнай идиэйэ диэн күдээринэ ыҥырыы тыл буолбатах. 
Дьон өйүгэр-санаатыгар дириҥник иҥэн, буһан-хатан тахсыахтаах.

Аныгы Азербайджан урукку сэбиэскэй өрөспүүбүлүкэлэртэн туруктаахтык сайдан иһэр биир ситиһиилээх судаарыстыба. 
Арменияны кытта иирсээнин аахсыбатахха, атын дойдулары кытта сыһыана үчүгэй. 
Кини бу регион бэлиитикэтигэр, олоҕор-дьаһаҕар дьайыыта-сабыдыала биллэ күүһүрдэ. 
Аан дойду олоҕор сыыйа уонна кэлимник киирэр аһаҕас бэлиитикэлээх.

Биһиги урукку өрөспүүбүлүкэлэрбит олохторун-дьаһахтарын күннээҕи кыһалҕабытыгар баттатан үчүгэйдик билбэппит. 
Быйыл саас ыам ыйыгар "Бакинский рабочий" хаһыаккаАзербайджан Бэрэсидьиэнин дьаһалтатын салайааччыта, дойду билимин Национальнай Академиятын академига Рамиз Мехтиев "Аныгы Азербайджан национальнай идиэйэ олоххо киириитин көстүүтэ" диэн дириҥ ырытыылаах ыстатыйата бэчээттэннэ.

Маны көрөөт да "Азербайджаҥҥа судаарыстыбаны күүһүрдүүгэ улахан болҕомто ууруллар эбит" диэн санаа көтөн түһэр. 
Тоҕо диэтэххэ, биһиги дойдубутугар бу курдук улахан таһымнаах учуонай, академик бачча үрдүк судаарыстыбаннай дуоһунаска тиксибитин киһи билбэт. 
Былаас кирилиэһин эрэ дабайар интэриэстээх чунуобунньук уонна үрдүк култууралаах, киэҥ билиилээх-көрүүлээх, аан дойду билимин билиниитин ылбыт учуонай таһымнара, өйдөрө-санаалара – сирдээх халлаан буоллаҕа.

Кинилэр кэнники 20 сыллаах ситиһиилэрэ национальнай идиэйэни билим чулуу көрдөрүүтүгэр олоҕуран судаарыстыбаннай бэлиитикэ оҥорбуттарыгар сытара өйдөнөр курдук.
 
# ***
Устуоруйаны санаттахха,  Арассыыйа-Иран сэриилэрин түмүгэр, Хотугу Азербайджан 1828 с. Арассыыйа импиэрийэтин састаабыгар киирбитэ. 
Кинилэр Ираҥҥа олорор кэмнэригэр судаарыстыба сүрүн силимниир идиэйэтэ омугунан буолбакка, итэҕэлгэ эрэ тирэҕирэрэ. 
Арассыыйаҕа киирбиттэрин кэннэ, Азербайджаҥҥа итэҕэлинэн буолбакка, омугунан түмсэр национальнай идиэйэни көрдөөһүн саҕаламмыт. 
Итиннэ майгынныыр быһыы-майгы Турцияҕа эмиэ үөскүү сылдьыбыта биллэр. 
Итэҕэлинэн түмүллүбүт Осман импиэрийэтин кэмигэр кинилэр биирдэ өйдөнөн көрбүттэрэ, дьиҥ бэйэлэрин омуктарыттан туох да хаалбатах, тылларын баһыйар өттө, суруктара-бичиктэрэ иранныы-арабтыы буолбут. 
Туроктар итинтэн саҕалаан омуктарын өрө тутарга бараллар. 
Мустафа Кемаль баһылыктаах эдэр эпписиэрдэр өрө туран, 1920-с сылларга Турция өрөспүүбүлүкэтин тэрийэллэр. 
Тылларын ыраастыыллар, суруктарын төннөрөллөр, ааттарын сааһылыыллар, "биһиги бары түүрдэрбит" диэн идиэйэ тула түмсэллэр.

Тюркизм уонна этническэй национализм Азербайджаҥҥа 1917 с. өрөбөлүүссүйэ иннигэр эмиэ бэркэ күүһүрэ сылдьыбыт. 
Кинилэр устуоруйа уонна култуура өттүнэн түүр төрүттэрин сыаннастарыгар тирэҕириилэрэ билиҥҥи национальнай идиэйэлэрэ үөскүүр олугун охсубута.

Билиҥҥи национальнай идиэйэлэрин туһунан бэрэсидьиэннэрэ Ильхам Алиев маннык диир: "Бүгүн Азербайджан бэйэтин бэйэтэ ииттэр кыахтаах, кэлимник сайдар аныгы судаарыстыба буолар. 
Биһиги бэлиитикэбит аһаҕас, кимиэхэ барытыгар өйдөнөр. 
Дойду сүрүн соруктарынан модун кыахтаах экэниэмикэҕэ тирэҕирбит аныгы бэлитиичэскэй тиһиги тэрийии, судаарыстыбаннас төрүттэрин чиҥэтии, Азербайджан аатын тула идеологияны (Азербайджанство)күүһүрдүү...".

Р.Мехтиев 20 сыллаах ситиһии төрдүнэн норуотун самныбатах кутун-сүрүн уонна ол күүһү сөпкө салайар кыахтаах нация лиидэрэ баарын ааттыыр.

Азербайджан национальнай идиэйэтэ уонна "азербайджаннарбыт" диэн норуоту түмэр идеология ХХ үйэ саҕаланыытыгар сиппит ис хоһоонноммут. 
Итэҕэлгэ тирэҕирбит сомоҕолоһуу сыыйа "түүрдэрбит" диэн култуура-устуоруйа тулааһыныгар кубулуйбут. 
Национальнай сайдыы сүнньүн үс төрүт олугун: "тюркизация, исламизация, европеизация" диэннэр охсубуттар. 
"Азербайджан ити үс төрүт санааны тутуһан сайдарын дойду былааҕын үс өҥө да туоһулуур", – диэн Мехтиев чорботон бэлиэтиир. 
Азербайджаҥҥа судаарыстыба сайдыытыгар бөлөсүөпүйэ улахан суолталаах. 
Быһата, кинилэр "нация барыта национальнай идиэйэлээх буолуохтаах, онто суох норуот эстэр" диэн бөлүһүөктүү көрүүлээхтэр.
 
# ***
"Национальнай идиэйэни  биир киһи айбат. 
Ол норуот өйүн-санаатын ис түгэҕиттэн, бэрт ыраахтан ситэн-хотон тахсар уонна устуоруйа ханнык эрэ чопчу түгэннэригэр дьиҥ олоххо бэйэтин көрдөрөр. 
Элбэх омуктаах судаарыстыба ыһыллыбакка-тоҕуллубакка сирин-уотун тутан хааларын туһугар, национальнай идиэйэ дойду нэһилиэнньэтин омугунан, тылынан, итэҕэлинэн араарбакка барыларын санаатын учуоттуохтаах, барыларыгар сөбүлэтиэхтээх. 
Национальнай идиэйэ – бу уопсай сорук, уопсастыба сайдыытын стратегията" диэн Мехтиев олус өйдөнүмтүө, киһини итэҕэтэр тылларынан быһаарар.

Национальнай идиэйэ, нация тыыннаах буолуутун мэктиэтин быһыытынан, нацияны түмэр, сомоҕолуур. 
Норуот бэйэтин билинэрин туһугар сокуон, бэрээдэк олохтоноругар көмөлөһөр. 
Норуот социальнай-култуурунай сыаннастарыгар уонна үгэстэригэр тирэҕирбэт национальнай идиэйэни дьон өйөөбөт, ылыммат.

Холобур, Мехтиев национальнай идиэйэни уонна национальнай идеологияны бутуйар сатамматын ыйар. 
Билимҥэ сороҕор ити икки өйдөбүл биир курдук суруллаллар. 
Оттон судаарыстыба буолбут дойдуга иккиэн бааллар. 
Национальнай идиэйэ – дойду ыраахха диэри сайдар былаана, оттон идеология – идиэйэни олоххо киллэрэр ньыма. 
Холобур, идеологияҕа национальнай идиэйэни уопсастыбаҕа тарҕатар ньымалар киирэллэр.

Национальнай идиэйэ судаарыстыба, омук баарын тухары хаһан да уларыйбат, тулхадыйбат сыаннас. 
Олоххо араас буолар, ол аайы идиэйэ уларыйан испэт, арай идиэйэни норуокка тиэрдэр ньымалар уларыйан, олох чахчытыгар эппиэттэһэр гына саҥардыллан биэриэхтээхтэр.
 
# ***
Азербайджан кэлиҥҥи 20 сыллаах олоҕо уопсастыба биир национальнай идиэйэнэн олорор кыаҕа суоҕун, саҥа, аныгы кэм ирдэбилигэр эппиэттиир бэлитиичэскэй идеология наадатын көрдөрбүт. 
Ити үлэни 18 сыл устата Азербайджан аатын (идеология "азербайджанства") тула түмэр идеология толорон кэлбит. 
Сүүрбэччэ сыллааҕыта азербайджаннары кытта биир сэбиэскэй идеологияҕа иитиллибит, биир таһымҥа сылдьыбыт дьон этибит. 
Ол эрээри кинилэр төрүт олохторун, култуураларын сыаннастарыгар, устуоруйаларыгар тирэҕирбит национальнай идиэйэҕэ тирэҕирэн, аан дойду аныгы билиитин иҥэриммит идеологияларынан өй-санаа өттүнэн улахан сайдыыны ааспыттара сөхтөрөр.

Итиннэ Гейдар Алиев улахан оруоллааҕын бэлиэтииллэр. 
Кини былааска кэлэригэр Азербайджан, син биир Киргизия курдук, былаас былдьаһыытыгар тырыта тыыттаран кириисискэ олороро. 
Алиев бэрт кылгас кэм иһигэр дойдуну туруктаах сайдыы таһымыгар таһаарбыт, аан дойдуга Азербайдан сайдыылаах судаарыстыба буолар кыахтааҕын дакаастаабыт. 
Кини салайарыгар көдьүүстээх судаарыстыбаннас кэнсиэпсийэтигэр, былаас норуокка өйдөнөр буоларыгар тирэҕирбит. 
Ол түмүгэр норуот ис айдааны умулларар, сайдыы аартыгын арыйар, өй-санаа өттүнэн дириҥ ис хоһоонноох национальнай идиэйэни итэҕэйэн, бүгүҥҥү сайдыыларын ситиспиттэр.

Азербайджан аан дойду олоҕор киирэригэр үс "И" – Интэриниэт, инновация, индустриализация суолун тутуһар. 
Ол эрээри, сайдыыга бэйэтин суолун тобулар эбит.
 
# ***
Азербайджан нэһилиэнньэтин 47 бырыһыана тыа сиригэр олорор, үлэлиир нэһилиэнньэтин 39,7 бырыһыана т/х-нан дьарыктанар. 
Хара маҥнайгыттан ырыынак сыһыаннаһыылара киирэригэр үлэлээбиттэр. 
Сири түҥэппиттэр. 
Ол түмүгэр билигин тыа сирин производствотын 99,7 бырыһыана чааһынай бас билиигэ баар. 
Онон т/х-та – дойду экэниэмикэтин тутаах салаата. 
Ньиэптэн киирэр харчы улахан бырыһыана тыа сирин сайыннарыыга туһуланар. 
Судаарыстыба тыа сиригэр бэриллэр харчыны, "тута сиэһиҥҥэ" буолбакка, толору уонна көдьүүстээхтик туһаныыга туһаайар. 
Дойду бэйэтэ да ураты килиимэттээх. 
Манна аан дойдуга баар килиимэт 11 араас курдааһыныттан 9-һа баар. 
Онон т/х-тын сайдыытыгар кыһыннары-сайыннары экология өттүнэн ыраас аһы астыыр производстволары тэрийэр сорук турбут.

Азербайджан билигин бэйэтин бэйэтэ хааччынарын таһынан, сорох аһын тас дойдуга батарар кыахтаммыт. 
Дойдуга дьон харчыланан олохтоох аһы атыылаһыы элбээбит. 
Ас атыылыыр ырыынак сайдыыта күүһүрбүт.

Кинилэр тыа сиригэр дьадайыыны утары охсуһуу, туруктаах сайдыыга киирии хас да түһүмэҕин ааспыттар. 
Билигин 2015 сылга диэри нэһилиэнньэни аһынан быстыбакка хааччыйар бырагырааманы толоро сылдьаллар. 
Ол аата былааннара кимиэллээхтик, эппиэтинэстээхтик толоруллар. 
Саҥаттан саҥа таһымҥа тахсары ситиспиттэр.

Т/х-тын бородууксуйатын оҥорооччулар 2009 с. сир нолуогуттан ураты нолуоктан барытыттан босхоломмуттар. 
Тыа сиригэр урбаан сайдыытын судаарыстыба күүскэ өйүүр эбит.
 
# ***
Азербайджаннар билигин "национальнай идиэйэ тыыннаах буоллаҕына, судаарыстыба түргэнник кыаҕырар холобурун аан дойдуга көрдөрдүбүт" дииллэр.

Атын дьон ситиһиититтэн үөрэнэр туох да куһаҕана суох.

