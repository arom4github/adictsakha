Ардай аһыылаахтар көҥүл айбардыыллар<br>Сардаана БАСНАЕВА<br>Саха сирэ хаһыат №251  8.12.2012
 "Бөрө сэбээннэри иэдэтэригэр тиийдэ ээ, доҕоттоор!" – дэһэллэр Кэбээйи улууһун олохтоохторо чахчы долгуйбут, санаарҕаабыт быһыынан. 
Бүгүн бу туһунан "Ламынха нэһилиэгэ" МТ баһылыгын солбуйааччы Людмила Васильевна Бурцеваттан ыйыталастым: Былырыыҥҥыттан бөрө аһара элбээн, иэдээн бөҕө буолла. 
Былырыын 2000-тан тахса табаны, быйыл 3000-тан тахсаны тарта. 
Тугуту былырыын 276-ны, быйыл 246-ны суох оҥордо. 
Урукку сылларга табаны муҥутаан 15-16 тыһыынчаҕа тиэрдэр этибит. 
Быйыл баара эрэ 7000-тан тахса төбөлөөхпүт. 
Кыһалҕаны быһаарар туһуттан арааһы бары толкуйдуу сатыыбыт. 
Булчуттар, "Сэбээн" ГУТ кыахтара тиийэринэн үлэлэһэллэр, бөрөнү сонордоһоллор. 
Аҥардас быйыл 20 ардай аһыылаах өлөрүлүннэ. 
Ол үрдүнэн, сабаҕалаан ааҕыынан күн бүгүн тоҕус үөр баар. 
Булчуттар бөрөлөр халыҥ үөрүнэн субуһалларын иһитиннэрдилэр. 
Ыксаллаах быһыыны-майгыны уҕарытыһаары булчуттары кытта бочуоттаах сынньалаҥҥа тахсыбыт табаһыттар кыттыһан, алта киһилээх икки биригээдэ эбии тэриллибитэ. 
Ол гынан баран, суолбутугар-ииспитигэр кыһалҕалаахпыт дьэ, ыарахан кэмҥэ улахан мэһэй буолла. 
Били, "арыылааҕым буоллар алаадьылыахпын, бурдугум суох" диэбит курдук балаһыанньа. 
"Бураҥҥа" саппаас чаас дэбигис көстүбэт, уматык кэмчи. 
Онно эбии бу көлө чараас хаарга айанныыра кыаллыбат. 
Дьэ ол иһин, бөрөһүттэрбит табанан сылдьаллар. 
Хапкаан, сохсо иитэллэр. 
Хас күн аайы сарсыардаттан киэһэ хойукка диэри бары табаларын хомуйаллар, биир сиргэ түмэллэр. 
Онтукаларын түүн иһигэр адьырҕалар тардан, ыһан-тоҕон бараллар. 
Эбиитин иэстэһэр буолуон сөп диэн эмиэ этэллэр. 
Биир кэтэх хаһаайыстыбалаах ыал былырыын, быйыл бултаспытын "буруйугар", кинилэр табаларын анаан эккирэтиһэр курдуктар дииллэр.
Кырыктаах сиэмэхтэн дьоҥҥо-сэргэҕэ эмиэ улахан куттал суоһуур. 
Ыстаадаларга балаакканан олорооччулар элбэхтэр. 
Онно күнүһүн эр дьон табаларын хомуйа, бөрөнү бултаһа бардахтарына, дьахталлар оҕолорун кытта хаалаллар. 
Ити кэмҥэ бөрөлөр адьас чугас кэлэннэр улуйуу бөҕө буолаллар дииллэр. 
Сэбээн Күөлтэн бүгүҥҥү иһитиннэрии итинник. 
Нэһилиэк салалтата дьонугар көмөлөһө, өйөбүл буола сатыыр эрээри, сиэмэх кыыл хааччаҕы билиммэт, көҥүл айбардыыр. 
Оттон бэйэлэрин кыахтарынан, күүстэрэ хайдах тиийэринэн бултаһа сатыыр хоту дойду хоһуун дьонугар, өйөбүл, көмө оҥоһулларын түргэнник быһаарар уолдьаста. 


