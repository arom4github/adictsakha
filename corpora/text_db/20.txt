Удьуор табаһыт Барабанскайдар <br>Галина НЕЛЬБИСОВА, Надежда ЕГОРОВА.<br>Саха сирэ хаһыат №251 (4987)   29.12.2011
Саха сиригэр сыл аайы республика улуустарын бастыҥ ыаллара талыллаллар.
 Быйыл СР Үлэҕэ уонна социальнай сайдыыга министерствотын дьиэ кэргэн департамена көҕүлээн тэрийбит түмүк дьаһалыгар 10 бастыҥ ыал Дьокуускай куоракка муһунна.
 Кинилэр ортолоругар ыраах Усуйаана улууһуттан кэлбит Барабанскайдар дьиэ кэргэннэрэ бааллар.
 Усуйаана улууһун удьуор табаһыттара Барабанскайдар "Көс ыал" номинация кыайыылаахтара буоллулар.
 Олохторун таба иитиитигэр анаабыт ыаллар улуустарыгар ыытыллар дьиэ кэргэн күрэхтэригэр куруук даҕаны инники миэстэҕэ сылдьаллар.
 Быйыл бастакы бириистээх миэстэҕэ тахсан, республика киин куоратыгар кэлэр улахан чиэскэ тигистилэр.
Барабанскайдар икки оҕолоохтор.
 Улаханнара Мария педагогическай институкка үөрэнэр, кэргэннээх.
 Аҕатын аатын сүгэ сылдьар Алексей – Хаһааччыйа орто оскуолатын 10-с кылааһын үөрэнээччитэ.
 
Ыал аҕа баһылыга Алексей Владимирович Усуйаана оройуонун ыраах сытар Дьүкээгир бөһүөлэгэр булчуттар уонна табаһыттар дьиэ кэргэннэригэр төрөөбүтэ.
 Үлэтин 1984 сылтан Казачье 3 нүөмэрдээх ыстаадатыгар табаһытынан саҕалаабыта.
 Билигин кэргэниниин "Таба-Яна" СХПК үлэлииллэр.
 Бииргэ үлэлиир кэмнэригэр Барабанскайдар үтүө суобастаах, толоругас үлэһит дьон быһыытынан билиннилэр.
 Табаһыт ыаллар кыһыҥҥы силлиэни, өҥүрүк куйааһы, киһи эрэ тулуйбат бырдаҕын аахсыбакка, туундара устун көһө сылдьан, таба ыстаадатын арыаллаан кэллилэр.
 Ирина Афанасьевна быыс буллар эрэ, бэйэтин дьиэ кэргэнин сэргэ, ыстаада үлэһиттэрин кыһыҥҥы уонна сайыҥҥы таҥастарын тигэр, тотоойу аһылыгынан хааччыйар.
 Кэргэнэ, байанайдаах булчут Алексей Владимирович бултаабыт түүлээҕин сыыска-буорга түһэрбэккэ, таҥас эгэлгэтин тигэр маастарынан биллэр.
 Ирина Афанасьевна табаны баайыыга дьонун-сэргэтин ортотугар тэҥнээҕин булбат.

Барабанскайдар үтүө суобастаах үлэлэрэ, биир дойдулаахтарыгар холобур буолар олохторо үрдүктүк сыаналанан, 2011 с.  "Үлэ ветерана" бэлиэни ыллылар.
 Таба иитиитин сайыннарыыга кылааттарын иһин СР Тыатын хаһаайыстыбатын министерствотын махтал суруктарынан уонна бочуотунай грамоталарынан наҕараадаланнылар.
 
Ирина Афанасьевна Барабанская:
– Биһиги дьиэ кэргэн улууспутугар ыытыллыбыт "Көс ыал" куонкуруһугар бастаабыт буоламмыт, сабыс саҥа дыбарыас дьиэҕэ – А.
Кулаковскай аатынан Культура киинигэр кэлэн турабыт.
 Биһиги үөрүүбүтүн икки оҕобут уонна күтүөппүт Петр Филатов үллэстэ кэллилэр.
 
Кэргэммин кытары отучча сыл таба ыстаадатыгар үлэлээтибит.
 Мин улууска киэҥник биллэр Протодьяконовтар диэн табаһыт төрөппүттэрбин удьуордаан, чуум үлэһитэ буолан сылдьабын.
 Ийэлээх-аҕам билигин сынньалаҥҥа олороллор.
 Бэйэлэрин кэмнэригэр ыарахан үлэҕэ буспут-хаппыт, таба ыстаадатын бас-көс дьонноро этилэр.

 Хаһааччыйаттан Депутатскайга диэри массыынанан эрэйдээхтик айаннаатыбыт.
 Депутатскайтан куоракка диэри самолетунан көтөн кэллибит.
 Манна кэлэр ороскуоппутун барытын улууспут, ыстаадабыт коллектива төлөөннөр, кинилэргэ улахан махталбытын тириэрдэбит.
 
Маннык куонкурустарга мэлдьи кыттар буолан, арыый үөрүйэхтээх курдук сананабын.
 Арай, киин куоракка СР Президенин кытары көрсөрбүтүттэн долгуйар эбиппин.
 Президеммит ыал олоҕун укулаата тупсарыгар ыытар үлэтин-хамнаһын, дьиэ кэргэттэри өйүүрүн биһириибит. 

