Кытай "кыбыллыбатын" туһугар судаарыстыба суһал соруга<br>ВИТАЛИЙ СУР<br>Кыым  хаһыат № 47 (22091) 29.11.2012

Сонунтан сонун, сурахтан сурах. 
"Сибиири атыылаан эрэллэр үһү"  диэн сурах сири-сибиири тилийэ сүүрбүтүн истибиккит эбитэ дуу? 
Онуоха Ростислав Антонов "Проданная Сибирь" диэн дьон өйүн күөрчэх курдук ытыйарга туһуламмыт ыстатыйата баара. 
Ыстатыйаҕа этиллэринэн, Сибиир уонна Уһук Илин уон алта субъега (Арассыыйа сири-уотун 60 %-на) үйэ чиэппэрэ усталаах-туоратыгар федеральнай сокуоннар дьайыыларыттан тахсар буоллулар диэн. 
Чуолаан, сир баайын, ойууру, сири, тутууну, үлэни уонна гражданствоны сүрүннүүр сокуоннары диэн буолар. 
Онуоха сир баайын хостуурга лиссиэнсийэлэри анаан-минээн тэриллэр судаарыстыбаннай хампаанньа биэрэр буолуохтааҕа тоһоҕолоон бэлиэтэнэр.

Аны туран, бу хампаанньа быһаччы Арассыыйа бэрэсидьиэнигэр эрэ бас бэриниэхтээх. 
Биллэн турар, бэрэсидьиэн Путин Сибиири уонна Уһук Илини Кытайга атыылаары оҥостор диэн буолбут. 
Либэрээл санаатыгар, онтон атын буолуох туһа суох.
 
"Бадараан" бырачыаһын бачыыма дуо?
 
Бастатан туран, Сибиири уонна Уһук Илини сайыннарыы, онно туһуламмыт судаарыстыбаннай хампаанньаны тэрийии туһунан федеральнай сокуон барыла хайдах быһыыга-майгыга тахсыбытай?

Ахсынньытааҕы Госдуума быыбарыттан саҕалаан, Арассыыйа бэрэсидьиэнэ быыбарданан үлэлээн ыраатыар диэри "нуорка саҥыйахтаах" бытааһахтар, былааска тиксибэтэх "ытанньахтар" Болотнай болуоссатынан, Абай пааматынньыгынан кэрийэ сылдьан суланар-суҥхарар кэмнэрэ. 
Оттон Ростислав Антонов нуучча националистара суруйар-бичийэр "АПН" саайтарын бастайааннай ааптара, оттон ол кэмҥэ "хватит кормить Кавказ" диэн ыаһаҕы өрө туппут нуучча националистара эмиэ Болотнай болуоссакка түһүүлэнэ сыппыттара эбээт!

Суруйааччы уонна бэлиитик Николай Стариков бэрэсидьиэҥҥэ эрэ бас бэринэр судаарыстыбаннай хампьаанньа тэриллиитин Иван Грознай "опричнинатын" кытта тэҥнээбитэ. 
Ол сахха Арассыыйаны тус туһунан княжестволартан таҥыыны утарар боярдар быыстала суох таҥнарыыларын утары охсуһар сыалтан ыраахтааҕы тус киниэхэ эрэ бас бэринэр территорияны – "опричнинаны" (ураты боломуочуйалаах түөлбэни) тэрийэн турар. 
Таҥнарыахсыт боярдары уодьуганнааччылар, билэргит курдук, устуоруйаҕа "опричниктар" диэн аатынан хаалбыттар. 
Ол эрээри Уордаах Уйбаан ыраахтааҕылаабытын былаһын тухары биир нэдиэлэ устата салҕаммыт "Варфоломей түүнүнээҕэр" аҕыйах киһи өлөрүллүбүтэ биллэр. 
"Бу экэниэмикэ "опричнината" диир суруйааччы
. Дойдуну өрүһүйэргэ аналлаах дьаһаныы.

Ол курдук, "Болотнай болуоссат" айдаанын туһунан Арҕааҥҥы дойдулар информационнай "сэриилэрин" мүлүрүтэр сыалтан Кириэмил эрэгийиэннэр баһылыктара быыбарданалларыгар сөбүлэҥин биэрбитэ диэн буолар. 
Оччотугар быыбар түмүгүнэн эрэгийиэн баһылыгынан хайдах киһи баһылык буолуо биллибэт буоллаҕа. 
Буолаары буолан, ханнык баҕарар бэлитиичэскэй баартыйа регистрацияланара көҥүл буолбутун кэннэ. 
Онон Николай Стариков судаарыстыбаннай хампаанньа тэриллиитин сепаратист-күбүрүнээтэрдэри утары дьаһал быһыытынан сыаналыыр.

Сибиири уонна Уһук Илини салайыыга судаарыстыбаннай хампаанньаны тэрийэр наадалааҕын туһунан учуонайдар элбэх үлэни суруйбуттара биллэр. 
Холобур, улахан экэнэмиис учуонай, РНА академига Г.Гранберг. 
Оттон дуоһунастаах дьонтон бастакынан оччолорго ыксаллаах быһыы-майгы миниистирэ Сергей Шойгуоччотооҕуга бэрэсидьиэҥҥэ хандьыдаат Владимир Путины кытта көрсүһүүтүгэр тыл кыбытан турар. 
Бу дьыл тохсунньутугар.
 
Урукку-хойукку холобурдар

 Ааспыты анааран көрдөххө, Сибиир уонна Уһук Илин, ол иһигэр Саха сирэ, мэлдьи да "административнай" ньыманан буолуохтааҕар, "хаһаайыстыбаннай" ньыманан салаллан кэлбиттэрэ. Ол курдук, Мииринэй куораты, Мииринэй оройуонун туох-баар инфраструктуратын, бэйэҕит билэҕит, алмаастаах хампаанньа сүгэһэр оҥосторо. 
Бырамыысыланнас салаалалара бириискэлэри, карьердары эрэ буолбакка, бөһүөлэктэри, куораттары, култуура-сынньалаҥ дьиэлэрин, санаторийдары, балыыһалары, быһата, киһи олоҕор сыһыаннааҕы барытын тутан кэлбиттэрэ.

Бэл, Сэмэн Дежнев Федот Алексеевич Попов атыыһыт эспэдииссийэтигэр сыстан сири-уоту арыйааччы аатырбыта диэн буолар. 
Дьаһаах хомуйааччы буолан, сурукка-бичиккэ киирбитинэн эрэ бастакы, дьиҥэр, эспэдьииссийэ анала, аныгылыы тылынан эттэххэ, "судаарыстыба-чааһынай партнердаһыы" бастакы холобура этэ дииллэр.

Оттон 1928-1945 сылларга Камчатка уонна Чукотка сэбиэскэй былаас абына-табына үлэлиир дойдулара этэ. 
Былааһы Камчаткатааҕы аахсыйалаах уопсастыба (АКО) солбуйара, оттон омук хампаанньалара манна көҥүл үлэлииллэр этэ.

"Хаһаайыстыбаннай салайыы" саамай биллибит холобурунан Арассыыйа-Америка хампаанньата" (РАК) буолар. Бу XIX үйэҕэ үлэлээбит хампаанньа 25 муора эспэдииссийэтин, ол иһигэр 13 сири эргийэр эспэдииссийэлэри тэрийбитэ. 
Ол түмүгэр Арассыыйаҕа Аляска холбоммута, Калифорнияны, салгыы Гавай арыыларын чинчийии, дьону-сэргэни олохсутуу саҕаланан испитэ. 
Ону таһынан, Камчаткаттан, Беринг силбэһиититтэн, Охотскайтан Кяхтаҕа, салгыы киин Арассыыйаҕа диэри сиринэн айан суолун олохтообута. Бу тухары үлэ-хамнас күөстүү оргуйара, үп-харчы күүгэннии аллара.
 
Өтөн киирииттэн  өрүһүнээри
 
Сибиир уонна Уһук Илин билиҥҥи туругунан Азия-Чуумпу Байҕал эрэгийиэнин сиртэн хостонор баайынан хааччыйар "самалыкка" кубулуйара сылтан сыл дириҥээн иһэр курдук. 
Онуоха эбии киһитэ-сүөһүтэ аҕыйаҕа сыттаҕа. 
Омук геобэлиитиктэрэ, холобур, Саха сирин "ким да олорбот территорията" диэн билинэллэр.

Бастатан туран, Уһук Илин сайдыытын министиэристибэтэ тэриллибитэ, онно даҕаһыннарбытынан судаарыстыбаннай хампаанньа боломуочуйаларын сүрүннүүр "Сибиир уонна Уһук Илин сайдыытын туһунан" федеральнай сокуон барыла күөрэс гыммыта. 
Бу бэйэ бэйэлэрин хатыласпат тэрээһиннэр. 
Министиэристибэ туох-ханнык иннинэ былааннааһынынан уонна хонтуруолунан дьарыктанар, оттон хампаанньа судаарыстыба туруоруммут сыалын-соругун олоххо киллэриинэн дьарыктаныахтаах. 
Онуоха бу тэриллиэхтээх судаарыстыбаннай хампаанньа кэмиэрчэскэйэ суох, ол эбэтэр барыс ылар сыалы туруоруммат тэрилтэ буоларын бэлиэтиэххэ наада.

Аны туран, сокуон барыла этэринэн, бу хампаанньа инвестицияны көҕүлээччинэн буолбакка, инвестиционнай бырайыактарга кыттааччы буолар. 
Ол эбэтэр, хампаанньа инвестиционнай бырайыагы олоххо киллэрээччи, судаарыстыба уонна чааһынай хапытаал икки ардыларыгар ситимнээччи буолар. 
Ол аата сир баайын уонна атын да ресурсалары бэйэтигэр апчарынар диэн буолбатах.

Былыр Госплан диэн баар эбит буоллаҕына, билигин Экэнэмиичэскэй сайдыы министиэристибэтэ диэн баар. Ол урукку Госпланы хайдах да солбуйбат. 
Тоҕо диэтэххэ, былааннааһын бүдьүөт кээмэйиттэн тирэҕирэр, ол эбэтэр барытын муҥур уһугар тиийэн Үп министиэристибэтэ быһаарар буолан тахсар. 
Госплан уопутун АХШтан саҕалаан Японияҕа тиийэ туһаммыттара биллэр. Экэниэмикэҕэ Нобель бириэмийэтин лауреата Леонтьев 90-с сыллардаахха Арассыыйаҕа кэлэ сылдьан "кылаабынайа Госпланы эрэ ыһымаҥ!" диэн элэ-была тылын этэ сатаабытын "Гайдар хамаандата" ылымматаҕын туһунан суруйаллар. 
Билигин төттөрү омуктар уопуттарын ылар күммүт тирээн кэллэ: судаарыстыба уонна чааһынай хапытаал былааннаан үлэлиир уопуттарын. 
Ол иһигэр маннык судаарыстыбаннай хампаанньа нөҥүө. Төһө да ырыынак диэбиттэрин иһин, Япония сайдыыта судаарыстыба быһаччы сүрүннээһининэн барбыта биллэр. 
Дьыаланы "ырыынак билэринэн" ыыппыттара буоллар эмиэ биһиги кэппитин кэтиэ этилэр. 
Кинилэр бэйэлэрэ маннык этэллэр:"Биһиги тугу да айа сатаабатахпыт, Сэбиэскэй Сойуус былаанныыр ситимин сүһэн ылбыппыт". 
Мээнэ дойду уопутун буолбатах, улуу сэриигэ урусхалланан баран барбах уон сыл иһигэр космоска тахсыбыт судаарыстыба уопутун.

Быһата маннык. Министиэристибэ Сибиир уонна Уһук Илин сайдыытын стратегиятын оҥорор, сайдыыны көҕүлүүр "туочукалары" чопчулуур, түһүмэхтэринэн былаанныыр, уһулуччу суолталаах бырайыактары быһаарар, үлэ хаамыытын сүрүннүүр, үп-харчы ороскуотун хонтуруоллуур.

Судаарыстыбаннай хампаанньа инвестиция бырайыактарын олоххо киллэрэр уонна, кылаабынайа, биэдэмистибэлэр уонна чааһынай хампаанньалар, чааһынай инвестордар икки ардыларыгар мэктиэ буолар. 
Ол иһин хайаан да бас билэр актыыптаах буолуон наада.

Сибиир уонна Уһук Илин сайдыылара – уһулуччу суолталаах хайысха. 
Оттон бүддьүөт үллэстиитин кэмигэр эрэгийиэннэр уонна биэдэмистибэлэр араас суолунан харчы тардыһыытыгар түһүнэллэр. 
Биллэн турар, харчы "кими да атаҕастаабакка" үллэһиллэр, ол оннугар, били, "уһулуччу суолталаах" аатырбыт хайысхабыт "ыйанан" хааларын туһунан эбэхтик суруйаллар. 
Ону биһиги бэркэ билэр суолбут. 
Холобур, өрөспүүбүлүкэ бэрт үгүс инвестиция бырайыагын көҕүлүүр. 
Бу бырайыактары саамай үрдүкү таһымҥа бары өттүнэн өйөөбүттэрэ да буоллар, харчы үллэһигин саҕана хас субъект аайы "мэҥэ-бырайыактар" күөрэс гыммыттара баара.

Оттон Сибиир уонна Уһук Илин биир кэлимник сайдалларын сүрүннүүр туспа министиэристибэ тэриллибитин дьоһуннаах быһыы дии саныыбын. 
Оттон судаарыстыбаннай хампаанньа, Уһук Илин тэрилтэлэрин консорциумун бэрэссэдээтэлэ Федор Глушков этэринэн, чааһынай биисинэс "инкубатора" буолуохтаах. 
Кини судаарыстыбаннай хампаанньа инвестиция бырайыактарын чааһынай биисинэс, орто уонна дьоҕус урбаан көмөлөрүнэн олоххо киллэриэхтээҕин тоһоҕолоон бэлиэтиир.

Хаһан эрэ Сталин "биһиги уон сылынан күүстээх индустриальнай судаарыстыба буолуохтаахпыт, эбэтэр биһигини үлтү тэпсэн ааһыахтара" диэбитин курдук, Сибиир уонна Уһук Илин эрэгийиэнэ бэрт кылгас кэм иһигэр сайыннаҕына сатанар. 
Ол сатамматаҕына бэрт сотору Кытай туох да өрүһүлтэтэ суох өтөн киирэрэ саарбахтаммат.
 
Хааһына халыҥыыр төрүөтэ
 
Бу сокуон барыла судаарыстыба ырыынак сыһыаннаһыытыгар быһаччы орооһуутун мэктиэлиир. 
Биллэн турар, либэрээл экэнэмиистэр маны сөбүлээбэттэр, "Сибиир атыыланан" эрэрин туһунан ытыыллар-соҥууллар. 
Ким барыта бэйэтинэн охсор баҕайыта, онон сорох-сорох либэрээллэр айдааннарын "миигинэ суох атыылаан эрэллэр" диэн туруору тылбаастыахха сөп.

"Кыымы" улахан дьон ааҕарын быһыытынан, үгүс ааҕааччылар 90-с сыллардааҕы дьаабыны өйдүүр буолуохтаахтар дии саныыбын. 
Сылы сыллаан хамнас кэлбэт үлүгэрин, туох барыта ыһыллар-тоҕуллар араллаанын. 
Ол да саҕана Арассыыйа ньиэби-гааһы син атыылыыр этэ даҕаны, хааһына кураанах этэ. 
Тоҕо?Хампаанньалар бары кыраныысса таһыгар, оффшор зоналарыгар, ол эбэтэр нолуога суох "түөлбэлэргэ" регистрациялаахтар этэ. 
Ол быһыытынан, "түөлбэҕэ" учуокка киирбит хампаанньа хостообут ньиэбин Арассыыйаҕа регистрациялаах хампаанньаҕа букатын кыра сыанаҕа атыылыыра уонна нолуогу ол быычыкаа сыанаттан төлүүрэ. 
Ол эбэтэр, ньиэп-гаас сыаната төһө да үрдээбитин иһин балаһыанньа уларыйбат, нолуок кээмэйэ улааппат быһыыта-майгыта. 
Арай үбү күрэтии кээмэйэ эрэ улаатыа этэ.
 
Олохпут 2000 сыл кэнниттэн арыый да тупсан барбытын ким барыта "ньиэп сыаната үрдээбитигэр" күтүрүүр. 
Бу – сымыйа өйдөөҕүмсүйүү. 
Владимир Путины туох баҕарар диэн үөҕүөххэ сөп эрээри, кини саамай улахан өҥөтө манна сытар: ньиэби уонна гааһы хостооһуну сүүс бырыһыан судаарыстыба бас билэр "Газпром" уонна "Роснефть" хампаанньаларга сүрүннээбитигэр. 
Арассыыйаҕа регистрациялаах, нолуогу толору дойдуга эрэ төлүүр хампаанньаларга. 
Бүддьүөппүт кээмэйэ ол эрэ иһин халыҥаабыта.

Онон судаарыстыба ырыынак дьаалатынан дьаабытын хайаан да сүрүннүөхтээх.

Чайыҥдаҕа олохтоох ыччат үлэлиэ дуо?
СӨ Анал үөрэхтээһиҥҥэ, каадыры бэлэмнээһиҥҥэ уонна аттаран туруорууга пресс-сулууспата.

