Үс саха төрүөҕэр, үөрүүлээх күнүгэр<br>Елена Иванова<br>Саха сирэ хаһыат №79-80 (4815-48-16)   29.04.2011
Республика общественноһын үөрүүлээх мунньаҕыттан сайыҥҥылыы кэриэтэ сылаас, ылааҥы күн чаҕылыччы тыгар. 
Бүгүн киин куорат болуоссаттара, уулуссалара бырааһынньыктыы киэргэнэн, оҕо-уруу күйгүөрүнэн, күлүүтүнэн-үөрүүтүнэн туолан, эдэрдиин-эмэнниин бары да бэркэ сэргэхсийбит, мичилиспит сирэйдээхтэр. 
Сарсыардаттан саҕаламмыт бырааһынньыктааҕы тэрээһиннэри Республика государственноһын күнүгэр аналлаах общественность үөрүүлээх мунньаҕа салҕаата.
Доҕордоһуу болуоссатыгар турар Д.К.Сивцев-Суорун Омоллоон аатынан Опера уонна балет театра Россия уонна Саха сирин былаахтарынан симэнэн, манна кэлэр дьону уруйдуу-айхаллыы тэлээрэр.
Республикабыт кэрэ-бэлиэ күнүн бэлиэтиир мунньахха СР Президенэ Егор Борисов, вице-президент Дмитрий Глушко, Ил Түмэн Председателэ Виталий Басыгысов, Правительство Председателэ Галина Данчикова, ыҥырыылаах уонна бочуоттаах ыалдьыттар кытыннылар. 
Ил Түмэн Председателин бастакы солбуйааччы Александр Морозкин Республика күнүнэн кэлбит дьону эҕэрдэлээн туран, үөрүүлээх мунньаҕы аста. 
"Муус устар 27 күнэ икки бүк ураты суолталаах күн. 
Чопчу бу күн 1922 сыллаахха Бүтүн Россиятааҕы Киин ситэриилээх кэмитиэт Президиума Саха Автономнай Советскай Социалистическай Республиката төрүттэнэрин туһунан историческай уурааҕы ылыммыта. 
Оруобуна 70 сыл буолан баран, эмиэ бу маннык чаҕылхай сааскы күн норуот үтүө баҕатын учуоттаан, биһиги Саҥа Саха сирин саҥа историята саҕаланарын кэрэһилиир Саха Республикатын саҥа Төрүт Сокуонун — Конституцияны ылыммыппыт. 
Бу Конституция аан бастаан олоххо дьиҥнээхтик, чахчы үлэлиир республика Төрүт Сокуонунан буолбута", — диэн бэлиэтээтэ кини. 
20-с үйэ 90-с сылларыгар республикабыт инники кэскиллээх дьылҕатын таба тайаммыт буолан, бүгүҥҥү Сахабыт сирэ үгүс регионнартан сайдыы инники күөнүгэр сылдьар. 
Республика социальнай-экономическай сайдыытын туһунан дакылааты вице-президент Дмитрий Глушко оҥордо. 
Кини республика экономикатын, норуот хаһаайыстыбатын, промышленность үгүс салаалара тэтимнээхтик, ситиһиилээхтик сайда туралларыгар тохтоото. 
СР Президенэ Егор Борисов государственнай наҕараадалары туттарыан иннинэ Максим Аммосов, Платон Ойуунускай, Степан Аржаков, Исидор Барахов уонна кинилэр соратниктарын сыраларынан автономнай республика анал туруга ситиһиллибитин, ол бигэ акылаакка тирэҕирэн аныгы Саха сирэ Россияны кытта биир суолу — демократическай сайдыы суолун талбытын туһунан өрө көтөҕүллэн туран, бырааһынньыгынан бар дьоҥҥо эҕэрдэ тылыгар тус санаатын тиэртэ. 
Кини Аммосовтаах саҕалаабыт суолларын республика интэриэһин өрө туппут норуот чулуу уолаттара – И.Е.Винокуров, Г.И.Чиряев, М.Е.Николаев – норуот кэскилигэр бигэ эрэллэрин ыһыктыбатахтарын, өссө кэҥэтэн, киэҥ аартыкка таһаарбыт үтүөлэрин долгуйан туран, махталлаахтык эппитин мустубут дьон ытыс таһыныынан көрүстэ. 
Ол да иһин бүгүн Саха сирэ сайдыыга хардыыта туруктаах, бигэ уонна эрэллээх. 
"Эһиил республика тэриллибитэ 90 сылын бэлиэтиэхпит. 
Иннибитигэр саҥа соруктар күүтэллэр. 
Үлэ саҥа салааларын арыйыы, тыа хаһаайыстыбатын сайдыы саҥа түһүмэҕэр таһаарыы, наука, доруобуйа харыстабыла, культура, үөрэхтээһин, предпринимательство, онтон да атын салааларга элбэх үлэлэр бара тураллар. 
Биһиги бүгүҥҥү күннээҕи үлэбитинэн республикабыт историята суруллар. 
Мин бары ыарахаттары этэҥҥэ туоруохпут диэн эрэнэбин. 
Онуоха айар-тутар кыахтаах дьоммут элбэхтэр", — диэн туран Егор Борисов республика государственнай наҕараадаларын д¬ьиҥ-чахчы көмүс көлөһүннэрин тоҕон туран, үрүлүйэ-харылыйа үлэлээбит уонна билигин да үлэ үөһүгэр сылдьар, чэрдээх илиилээх үлэһит дьоннорго үөрүүлээх быһыыга-майгыга туттартаата. 
Ол курдук үрүҥ илгэни элбэтиигэ уонна общественнай үлэҕэ ситиһиилэринэн Сунтаар улууһун Кириэстээх нэһилиэгиттэн "Кириэстээх" ТХПК 40 сыл ыанньыксытынан үлэлии сылдьар, Үлэ Албан аата уордьан толору кавалера, ыччат наставнига Михайлов Владимир Африканович "Хотугу сулус" уордьанынан наҕараадаланыан наҕараадаланна. 
БАМ номоҕор киирбит, 1984 сыллаахха тимир суол "кыһыл көмүс тиһигин" уурбут оччотооҕу комсомолец, ол кэмнэртэн бу күннэргэ диэри БАМ, АЯМ, Хотугу Амурскай суолга, Беркакит – Томмот – Дьокуускай хайысхаларынан уонунан тыһыынча км. тимир суоллары, муосталары тутуспут Социалистическай Үлэ Геройа, Ленин уордьанын кавалера Александр Васильевич Бондарьга Саха сирин Бочуоттаах олохтооҕун үрдүк аата иҥэрилиннэ уонна киниэхэ "УАЗ-люкс" массыына күлүүһэ үөрүүлээх быһыыга-майгыга туттарылынна. 
Киэҥ ыҥырыылаах үөрүүлээх мунньах бырааһынньыктааҕы концерынан түмүктэннэ.

