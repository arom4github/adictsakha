"Сахалар, киэн туттар буолумаҥ..."<br>АФАНАСИЙ ГУРИНОВ<br>Кыым  ха´ыат № 47 13.11.2012
Кэнники кэмҥэ тыл иннигэр турар [с] оннугар [һ] дорҕоонунан оҥорон саҥарыы алыс дэлэйэн эрэр. 
Ордук ырыабытыгар. 
Дьиктиргээн, биир ырыаһыттан ыйыппытым:  "Былыр һаха һаҥата һитинник этэ, һаха — һахатынан кэрэ!" — диир. 
Быһата, ситинник саҥарааччылар уонна ыллааччылар "былыргылыы", ол аата саха саҥатын төрүт үгэһигэр олоҕуран саҥарабыт уонна ыллыыбыт, онтубут ураты кэрэтик уонна киэн туттуулаахтык иһиллэр дии саныыллар. 
Ити көстүү оннооҕор сурукпутун буулаан эрэр. 
Интернеккэ анаан-минээн "һуруксуттааччылар" бааллар. 
Онон, ол төһө оруннааҕын быһаарсан көрүөҕүҥ.

Туох ханнык иннинэ манна "былыргы" диэн өйдөөһүн болдьом майгылаах. 
Тоҕо диэтэххэ, саха тылын үөрэҕэр [һаха] диэн курдук саҥарыы хойукку, икки-хас үйэ анарааҥҥы, көстүү буолар диэн быһаарыы баар. 
Биллэн турар, икки үйэ анарааҥҥы диэн "былыргы" кэм. 
Ол эрээри, ол "былыргы" иннинээҕи былыргы эмиэ баар буоллаҕа эбээт. 
Оттон ол былыргыга соччо-бачча: "Ээ, һымыйанан, һиикэйдээн, һуоҕу һаҥарыма", — диэбэттэр быһыылаах эбит.

Ол курдук, саха тылын биир уһулуччулаах чинчийээччитэ, тыл билимин доктора, СГУ профессора Н.Д. Дьячковскай "Саха тылыгар дорҕооннор уларыйыылара" диэн үлэтигэр (Дь., 1989) маннык суруйбут: "[һ] — саха тылыгар билигин баар бары бүтэй дорҕооннортон саамай эдэрдэрэ буолар. 
О.Н. Бётлингк ыйарынан [с] > [һ] көһүүтэ XVIII үйэ бүтүөн иннинэ саҕаламмыт. 
Ити иннинээҕи кэмҥэ тахсыталаабыт араас үлэлэргэ сахалыы тыллар суруллууларыгар [һ] бэлиэтэммэтэх. /.../ 
О.Н. Бётлингк оҥорбут бэлиэтээһинэ саха тылын балтараа үйэ анараа өттүнээҕи бүттүүн туругун туоһулуур диэн быһаччы этэр кыаллыбатын да иһин, [с] > [һ] солбуһуута бэтэрээнэн соҕус кэмҥэ тахсыбыта саарбаҕа суох. 
Е.И. Убрятова саха тылыгар [һ] дорҕоон эвенк тылыттан киирбит диэн сабаҕалыыр (Убрятова, I:74). 
Итиниэхэ эвен тыла эмиэ сабыдыаллаах буолбутун сэрэйиэххэ сөп" (С.28).

Эмиэ тыл үөрэхтээҕэ, түөлбэ саҥатын чинчийээччи П.П. Барашков "Фонетические особенности говоров якутского языка" (Дь., 1985) үлэтигэр Саха сиригэр хас да улууһунан көскө олорбут, саха тылын чинчийбит С.В. Ястремскай бигэргэтиитин билиһиннэрбит: "[һ] в начале слова встречается крайне редко: можно привести разве такие примеры: һаj (крик, которым погоняют скот), һат (при понукании лошадей), һуох (наряду с суох)". 
Уонна итинник саҥарыы соччо тарҕамматах атын холобурдарын Пекарскай тылдьытыгар билсиэххэ сөбүн ыйбыт. 
П.П. Барашков саха тылыгар [һ] дорҕоон тэнийиитигэр эмиэ хотугу омуктар сабыдыаллаабыттара диэн санааны тутуспут. 
Ол эрээри, монголуу тыллаах бүрээттэргэ [һ] дорҕоон тыл иннигэр эмиэ баарын бэлиэтиир: һанаан (бүр.) — санаа / һанаа (сах.); һонин — сонун / һонун; һохор — соххор / һоххор. 
Итиннэ олоҕуран, кини "һынан" саҥарыыны сахалар, бастаан, монгол тыллаахтардыын алтыһыыларыгар билсибиттэрин сабаҕалыыр. 
Ол төһө оруннааҕын ылбычча быһаарар уустук. 
Арай биири бэлиэтиэххэ сөп: бүрээттэр даҕаны удьуор-хаан, тыл-өс өттүнэн турууларыгар эбэҥки сабыдыала улахан.

Түүрдүү тыллаах омуктар биһиги уу, үүт, эн, өс (тыл-өс, өс хоһооно, өс киирбэх диэн тылларга) диирбитин суу, сүт, сэн, сөз диэн курдук саҥараллар. 
Тыл үөрэҕэ этэринэн, итинник тылларга төрүкү баар инники [с] дорҕоон саха тылыгар утумнаахтык түһэн хаалбыт. 
Н.Д. Дьячковскай үлэтигэр сурулларынан, "О.Н. Бётлингк, В.В. Радлов сабаҕалааһыннарынан, [с] аан бастаан бэлэс быыһылыыр [һ] дорҕоонугар кубулуйан баран, симэлийбит буолуохтаах" (С.75). 
Ол аата өбүгэ сахалар ханнык эрэ кэрдиис кэмҥэ [һуу], [һүүт], [һэн] диэн саҥарбыттар эбит. 
Онтулара кэлин букатын даҕаны симэлийэн, билигин [уу], [үүт], [эн] диир буолбуппут.

Быһата, күүркэтэн эттэххэ, "һахалыы ыллаан, һаҥаран, һуруйан һаатыы һылдьаммыт", биир үтүө күн "ахалыы аҥарар ахалар" буолан хаалыахпытын сөп. 
Ити күлэн-оонньоон эрэ этии буолбатах — тыл үтүмэн үйэлээх көстүү быһыытынан сайдыытын утума оннук.

Оттон саха диэн саргылаах ааппыт инньэ Геродот историятыгар киирбит түҥ былыргы скифтэртэн (сакилартан) силис тардара балай эмэ оруннаах буолуоҕа. 
Ону дьоһуннаахтык туттахпытына дьон дэтиэхпит. 
Муода диэн ааттаах ааһар былыт албыныгар, көтөр күдэн көлдьүнүгэр киирэн биэрбэтэхпитинэ сатанар. 
Туохха барытыгар кэмин-томун, ортотун буллахха кэскиллээх буолар куолута. 
Сах саҕаттан салҕанан иһэр сахабыт тылын харыстыаҕыҥ. Була-була мыыдарастаан, уратымсыйа сатаан, тылбытын-өспүтүн, саҥабытын, сурукпутун уларыта, буккуйа сатаамыаҕыҥ. 
Саҥабытыгар, сурукпутугар баар кыһалҕа онто да суох элбэх.

Таарыйа билиһиннэрдэххэ, "Күрүлгэн" альманах кэлэр нүөмэригэр поэт Иван Горнай "Саха тылын туһунан санаалар" диэн 2010 сыллаахха суруллубут уонна аныаха диэри толору бэчээттэнэ илик сытыы ис хоһоонноох эссетэ тахсыаҕа. Онно маннык тыллар бааллар:
Сахалар, киэн туттар буолумаҥ аҥаҕыт һэниэтэ һуоҕунан —
Эрчимэ, чуолкайа суох саҥа
Инники кэскилэ хараҥа.


