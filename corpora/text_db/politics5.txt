Бэлиитичэскэй "элиитэ" туора-маары сэлиитэ<br>ВИТАЛИЙ СУР<br>Кыым  хаһыат № 43 (22087)  02.11.2012

Элиитэ диэн тугуй? 
Туохха булкуйан сиир үөдэннэрэй?  
"Национальнай элиитэ" баар буолуохтаах диэн кэлиилии кэбэллэр эрээри, ол тугун субу диэн быһаарааччы суоҕун кэриэтэ. 
Бадаҕа, "элиитэ ахсааныгар киирэ сыһар инибин" дэнээччи сөбүлүүр тиэмэтэ быһыылаах. 
Биири бигэтик этиэххэ сөп: саха омук тойон-хотун, баай-тот буолла да "элиитэм бу сылдьар" диэ суоҕа. 
Былыр-былыргыттан сиэрин-майгытын тосхоло (императив) оннук. 
Тоҕо Чоочо баай туһунан ырыа оҥостон ыллаабатаҕын, оттон Манчаары туһунан билиҥҥэ диэри ыллыы сылдьарын толкуйдаан көрүҥ. 
Ким эбитэ буолла, "элиитэ" диэн тылы "ил иитэ" диэн сахатыппыта баар. 
Сэрэйдэххэ, төһөнөн халыҥ, бөҕө-таҕа "иилээх" даҕаны ил-судаарыстыба соччонон туруктаах диэн толкуйдаах "тылбаас" быһыылаах.

Ол эрээри сэттэ сүүстэн тахса сыллааҕыта олорон ааспыт Никколо Макиавелли диэн чунуобунньук (тугу суруйарын бэркэ билэр буолуохтаах) этэн хаалларбытынан, "элиитэлээх" судаарыстыбаны сэриилээн ылар диэн отой "ырыа" кэриэтэ. 
Сүтэрэриҥ эмиэ ол курдук судургу диэбит. 
Оттон элиитэтэ суох судаарыстыбаны кыайар олус уустук эрээри, кыайдаххына "тутан олорорго" олус табыгастаах диэн буолбут.

Холобур, Сэбиэскэй Сойууһу бэйэтин "элиитэтэ" сууһарбытын илэ көрбүппүт. 
Оттон "элиитэтэ" суох эрдэҕинэ хайдахтаах курдук сэриигэ иннин биэрбэтэҕэй?! Бүтүн Европа халыҥ аармыйатыгар.

Ол эбэтэр Макиавелли, бадаҕа, быһаччы эппит: "элиитэ" саҕа уу ньамаан "ии" суох.
 
Бэлитиичэскэй анекдот
 
Бу күннэргэ баартыйалар, дьэ буолан-хаалан турдулар. 
Ол иһигэр  Михаил Прохоров-Куршавельскай олигарх аны мантан инньэ идэтийбит бэлиитик буолабын диэн "үөртэ". 
Биисинэспин итэҕэллээх дьоммор биэрэбин уонна бэлиитикэҕэ бигэтик киирэбин диэтэ.

Олигарх диэх курдук, тугунан эргиннэҕинэ "барыстаныан" бэркэ билэр эбит. 
"Национальнай" боппуруоһунан. 
Ол курдук, Арассыыйаҕа "национальнай субъектар" суох буолуохтаахтар диэн тыллаах буолан биэрдэ. 
Бадаҕа, сүүс отут мөлүйүөн ахсааннаах нуучча норуотугар бэрт буола сатыырга туруммут. 
Онон, дьэ, Жириновскай "куоһурун" былдьаһар киһи көстүбүт.

Прохоров этиитигэр бастакынан башкирдар хоруйдаспыттар: "Наһаа киэҥник хардыылаатахха, ыстаан ахтата хайдыан сөп", – диэн буолбут.

Бу суос-сымыйа дьаабыланыы буолар диэн быһаччы этиэххэ наада: ханнык да олигарх туһалаах бэлиитик буолар кыаҕа суох. 
Эн миллиардынан үбүҥ кыраныысса таһынааҕы бааннарга эргийэр буоллаҕына, эн биисинэһиҥ тас бааннар кирэдьииттэриттэн тутулуктаах буоллаҕына, дьэ, хантан уонна хайдах тутулуга суох бэлиитик буолаары гынаҕын? Бэлиитик буолар да буоллаҕына, бу киһи Аан дойдутааҕы баан дьаһалларын эрэ толорор сыаллаах буолуон сөп.

Быыбар кэмигэр атыттары кытта бутуйбаккытыгар көрдөһөбүн: Прохоров баартыйата "Гражданская платформа" диэн ааттаах.
 
Дьэ, өйдөммүттэр
 
Дьэ, өйдөммүт табаарыстар бааллар. 
Бэйэҕит билэҕит, Госдуума быыбарыттан, ол эбэтэр ахсынньыттан саҕалаан былааһы, Владимир Путины, "Биир ньыгыл Арассыыйа" баартыйаны утары бырачыас үөһэ бырачыас буолбутун. 
АХШ посола "оппозиция" диэн ааттанар баартыйалар бас-көс дьоннорун бэйэтинэн ыҥыртаан "чэйдэппитэ", хамсааһын, хаамыы-сиимии да бэрт этэ.

Социал-дэмэкирээт аатырдаҕа буолар "Сиэрдээх Арассыыйа" чомой дьоно посолу да кытта куодарыспыттара, бууннааччылар да ортолоругар бааллара, үрүҥ өрбөх иилинэн баран хаамсыыга да дьоруойдаабыттара. 
Тыл-өс бөҕөтүн эппиттэрэ, ол иһигэр "дьыбардаахха тыыныы" суох этэ диэн ким этиэй?!
Онон-манан былаас түөрэҥнээри гынна ээ диэн тойоннооччу элбээбитэ.

Хомуньуустар бу кэмҥэ, арааһа, уйаларыгар уу киирэн ылбыттара: бу дьаабаллар биһигинэ суох былааһы сууһараары гыннылар диэн. 
Онон тутуу былдьаһа "Левый фронт" лиидэрэ Сергей Удальцов диэн үтүө айылаахтар баардылаабат киһилэрин кытта ыксалаһа охсубуттара. 
Бадаҕа, туох эрэ сөбүлэһии дуу, үөдэн дуу оҥорсубуттара баара. 
Кыайыыга кыттыһаары.

Ону баара, хантан сатаныа этэй: Удальцову сууттаары чиччигинэтэн эрэллэр, оттон "сиэрдээхтэртэн", бу ааспыт быыбардар көрдөрбүттэринэн, бэрт элбэх быыбардааччы киэр хайыспытын Сергей Миронов бэйэтинэн билиннэ.

Дьэ, онон дуо? 
Онон тиэтэл муҥунан "оппозицияттан" аккаастанар аакка бардылар. 
Сергей Миронов үрүҥ өрбөх иилиммит "биэлэйдэрин" бэркэ иэйэн мөҕүтүннэ. 
Дуума биир мунньаҕар бүтүн фракциянан үрүҥ өрбөх иилиниилээх киирэн олорбуттара да буоллар. 
Хараҕым иирбэтэх буоллаҕына, биһиги Федот Тумусовпыт кытта оннуктаах олороро. 
Биһиги киһибит бартыыйнай дьиссипилиинэтэ үрдүк таһымнаах буолан иилиммитигэр, мин тус бэйэм, саарбахтаабаппын. 
Ама, Ксюша Общагы кытта суксурустаҕай.

Зюганов да, Миронов да саҥа уһуктубут дьоҥҥо дылы, эттилэр-тыыннылар аҕай. Быһата, "тумсуларын дулҕаҕа сотуннулар". 
Дьиҥэр, Борис Немцов, Навальнай, Валерия Новодворская курдук бэлиитиктэри кытта куодарыһыы үчүгэйинэн диэлийбэтэ эрдэттэн да биллэр этэ. 
Дьэ, бу кинилэр кырдьык, били, Макиавелли эппит "элиитэлэрэ" сылдьаллар.

