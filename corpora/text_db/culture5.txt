Илиҥҥи үҥкүү абылаҥар уйдаран<br>ТУЙААРА СИККИЭР<br>Кыым  хаһыат № 46 02.11.2012 11:06 

Сэтинньи 4 күнэ – Норуоттар доҕордоһууларын күнүнэн биллэриллибитэ. 
Бу бэлиэ күҥҥэ анаан илиҥҥи үҥкүүнү толору баһылаабыт бэйэбит кэрэ куоларбыт бар дьонноругар анаан – Суорун Омоллоон аатынан Опера уонна балет тыйаатырыгар –  "Великолепный Восток" диэн шоу-кэнсиэри бэлэхтиэхтэрэ.  
Уопсайынан, бу тэрээһин туһунан сиһилии уонна ис үҥкүүтүн кистэлэҥин "Сыдьаайа" уонна "Анжелика" диэн оскуолалар салайааччылара Анастасия ГАБЫШЕВАТТАН, Анжелика ОКОНЕШНИКОВАТТАН ыйыталаһыахпыт.

– Анастасия, Анжелика, дорооболоруҥ, сотору кэминэн бэрт сэргэх кэнсиэр туруораары сылдьар эбиккит. 
Ол туһунан кэпсии түһүҥ эрэ.

Анжелика: Кыһыҥҥы уһун кыстыкка киирээри сылдьар куорат олохтоохторун сэргэхситэ таарыйа, алта оскуола кыттыһан "Великолепный Восток" диэн шоу-кэнсиэр тэрийэн эрэбит. 
Алта салайааччы алтыан "Шахерезада" диэн бастакы оскуоланы бүтэрбиппит. Билигин бары тус-туһунан оскуолалардаахпыт. 
Бу күн бары түмсэн итии-истиҥ  киэһэни  бэлэхтиир санаалаахпыт.

– "Уһун кыһыҥҥа киирээри сылдьан" диэн олус бэркэ эттиҥ. 
Үгүс киһи биир кэм "сиэрэй" олоҕуттан салҕан, туох эрэ сонуну, кэрэни көрүөн баҕарар буолуохтаах.

Анастасия: Тэрээһиммит, кырдьык, кэнсиэр эрэ курдук барыа суоҕа. 
Көрөөччүлэр бу эрэ күн Илиҥҥи дойду кистэлэҥнэрин билиэхтэрэ, кэрэттэн кэрэ таҥастаах кырасаабыссалар үҥкүүлэрин көрөн дуоһуйуохтара, илиҥҥи муусука тыыннаах доҕуһуолун, ырыатын истэн астыныахтара. 
Погос Казарян Дудук диэн армян омук муусукатын үстүрүмүөнүн тыаһатыаҕа, Узбекистантан кэлэ сылдьар Ахмаджан Якубов ыллыаҕа. 
Ону сэргэ тэрээһиммит кэмигэр кэлбит дьоҥҥо барыларын хайдах сатаан хамсанарга үөрэтиэхпит, маастар-кылаас биэриэхпит. 
Кэлбит киһи барыта остуоруйа дойдутун абылаҥар ылларыахтара дии саныыбын. 
Уларыйа сылдьар уоттаах-күөстээх саала, көрүөхтэн кэрэ көстүүлээх таҥас-сап, тыыннаах муусука доҕуһуоллаах илиҥҥи ырыа уонна дьахтар ис кистэлэҥин арыйар алыптаах үҥкүү, ама, ханнык киһи сүргэтин көтөҕүө суоҕай?!

– Бэйэҕит хаһааҥҥыт-тан бу үҥкүүнэн дьарыкта-наҕытый?

Анжелика: Аан бастаан 2003 сыллаахха Москубаттан илиҥҥи үҥкүүнү толору баһылаабыт инструктордар кэлэн үөрэппиттэрэ. 
Мин кыра эрдэхпиттэн үҥкүүлүүрбүн сөбүлүүр буолан, бу дьарыкка хара бастакыттан суруйтаран эрчиллэн барбытым. 
Онтон, аны, бэйэм оскуола тэринэн, атыттары уһуйар буолбутум.

Анастасия: Мин эмиэ кыра эрдэхпиттэн үҥкүүлүүбүн. 
Анжеликалыын иккиэн биир оскуолаҕа, биир учууталга үөрэммиппит.  
Онтон ыла төһө да атын үлэлээх буолларбыт, онтубут таһынан сөбүлүүр дьарык оҥостон үҥкүүлүү сылдьабыт.

– Ол аата, иккиэн атын үлэлээх буоллаххыт дии?

Анжелика: Хайа да киһи үлэтин таһынан дууһата тугу баҕарарынан дьарыгырыан сөп. 
Биһиги эмиэ, биллэн турар, үлэбит таһынан оскуола тэринэн баҕалаах дьону үөрэтэбит.

Анастасия: Холобур, мин оскуолабар төһө баҕарар саастаах дьахталлар сылдьаллар. 
18 саастарыттан 80 саастарыгар диэри ким баҕарар кэлэн дьарыгырыан сөп.

– Кыргыттар, сыгынньах аҥаардаах тахсан үҥкүүлүүр буолаҥҥыт эбитэ дуу, дьон-сэргэ "вульгарнай" үҥкүү курдук ылынар...

Анастасия: Кырдьык, оннук сыыһа өйдөбүл баар. 
Бу - үҥкүүбүт анал таҥаһа. 
Дьиҥэ, былыр бу үҥкүүнү гарем дьахталлара султааннарын иннигэр эбэтэр ойохтор эрдэригэр анаан үҥкүүлүүллэр эбит. 
Кэнники сылларга бу үлүгэр ускуустуба тоҕо кистэлэҥҥэ тутуллуохтааҕый диэн, киэҥ көрүүгэ таһаарбыттара. 
Арассыыйаҕа маннык үҥкүүлээбиттэрэ ыраатта. 
Онтон ким даҕаны соһуйбат. 
Биһиги аан бастаан улахан саалаҕа үҥкүүлээбиппит. 
Син биир атын үҥкүү курдук биир таһымҥа тутуллуохтаах диэн санаалаахпыт.

– Ис үҥкүүтэ киһи доруобуйатыгар, чуолаан дьахталларга, туһалаах диэн истибитим. 
Чахчы оннук дуо?

Анастасия: Ханнык баҕарар киһи хамсаабакка олороруттан ыалдьар. 
Бу үҥкүүгэ киһи уоргана барыта хамсыыр. 
Эппиккэ дылы, моойдоруттан саҕалаан атахтарын тилэҕэр диэри туох баар сүһүөхтэрэ. 
Инньэ гынан туох баар быччыҥнара, килиэккэлэрэ барыта сайдар, систэрин тоноҕоһо күүскэ үлэлиир. 
Онон эбитэ дуу, биһиэхэ биир үксүн сааһырбыт дьахталлар сылдьаллар. 
Бастаан кэлэллэригэр тайахтаах эҥин нэһиилэ өйөнөн-убанан кэлэллэр. 
Икки-үс ыйынан букатын эдэрдэригэр түһэн хаалаллар. 
Олох даҕаны эдэрдэри кытары тэбис-тэҥҥэ үҥкүүлээн тэйиэккэлии сылдьар буолаллар. 
Барахсаттарбыт: "Олохпутун кырааскалаан биэрдигит, киэргэттигит", – диэн махтаналлар ээ. 
Киһи итинник истиҥ тыллары истэн, өссө дьарыктыан баҕарар.

Анжелика: Мин санаабар, бу үҥкүү кэнниттэн хайа да киһи өйө-санаата уһуктар, бэл, олоҕу атын хараҕынан көрөр. 
Киһи ис туруга уларыйар, санаата көнньүөрэр, быһата, дууһата ыллыы сылдьар буолар эбит.

– Ол аата, олоҕор улахан охсууну ылбыт дуу, ыалдьыбыт дуу дьон эһиэхэ сырыттахтарына "эмтэнэн" тахсар буоллахтара...

Анастасия: Биһиги, биллэн турар, медицина ньыматын тугу даҕаны туһаммаппыт, кими даҕаны эмтээбэппит, уйулҕаларын таарыйбаппыт, бэсиэдэлэспэппит. 
Көннөрү бэйэлэрэ илиҥҥи муусука алыптаах дорҕоонугар уйдаран хамсанан, имиллэҥнээн, үҥкүүлээн, хаатыйалана сылдьыбыт хааларыттан тахсаллар, куһаҕан санааларыттан босхолоноллор. 
Ханнык баҕарар киһи манныкка истиин-тастыын тосту уларыйар. 
Биһиги көннөрү кинилэргэ олох кэрэтин бэлэхтиибит. 
Онтон атынын бэйэлэрэ оҥороллор.

– Атын үҥкүүгэ тоҕо эрэ уларыйаллар диэбэттэр ээ... 
Тоҕо бу үҥкүүгэ дьахтар "истиин-тастыын уларыйарый"?

Анжелика: Бу үҥкүү хас биирдии дьахтар ис туругун арыйар, ууһуур уорганнарын күүһүрдэр, дьахтар буолар аналын санатар. 
Онон дьахтар бэйэтэ да билбэтинэн тас дьүһүнүнэн да, ис санаатынан даҕаны  тупсар, ис киирбэх буолар.

– Дьахтар ууһуур уоргана улахан дьайыыны оҥорон эрдэҕэ дуу?

Анжелика: Гинекологтар да быһааралларынан, бу үҥкүү ордук дьахтар ууһуур уорганыгар дьайыыны оҥорор, туһаны аҕалар. 
Холобур, биһигини кытары сылдьыбыт, урут оҕоломмотох дьахталлар хат буолбуттара, төрөөбүттэрэ. 
Төһөнөн элбэхтик искин имиллэҥнэтэҕин, өттүккүн хамсатаҕын, соччонон төрүүр-ууһуур уорганыҥ бэйэтэ эмтэнэр. 
Санаан көр, биир даҕаны табылыакката суох. Ол иһин эбитэ дуу, илиҥҥи дойду дьахталлара элбэх оҕолоохтор дии.

– Эһиэхэ сылдьар дьахталлар үксүлэрэ ыал ийэлэрэ, эбэлэрэ буоллахтара дии? Кэргэттэрэ туох дииллэрэ буолуой?!

Анжелика: Дьахталлар бэйэлэрэ этэллэринэн, кэргэттэрэ, төттөрүтүн, биһирииллэр, көмөлөһөллөр, өйүүллэр, астыналлар үһү. 
Тоҕо диэтэххэ, дьахтар маннык эйгэҕэ сылдьан аралдьыйар. 
Хайа уонна хамсанан, үҥкүүлээн майгыта-сигилитэ сымныыр, өйө-санаата уларыйар, доруобуйата көнөр, быһыыта-таһаата тупсар, сирэйэ-хараҕа сырдыыр, ороҥҥо кимиэхэ да тэҥнэспэт буолар. 
Мин эмиэ эрдээхпин, улахан оҕолордоохпун. Кэргэним туох да диэн күнүүлүү сылдьыбат, төттөрүтүн, үөрэр, көмөлөһөр, өйүүр.

Анастасия: Былырыын буолбут кэнсиэргэ эбэлэри кытыннарбытым кэннэ, биир сааһырбыт эр киһи анаан-минээн үлэбэр кэлэн махтаммыта аҕай. 
Кэнсиэргэ ойоҕун кытары тэҥ саастаах дьахталлар тахсан үҥкүүлээтэхтэрэ дии. 
Ол дьахталлар хайдах курдук кэрэ сэбэрэлээхтэрин, тутта-хапта сылдьаллара, үҥкүүлүүллэрэ үчүгэйин сөҕөн-махтайан эппитэ. 
Бүтэһигэр: "Мин ойоҕум эмиэ итинник кэрэ буоллаҕа", – диэн кэнсиэр кэнниттэн дьиэтигэр сүүрбүтүн кэпсээбитэ. 
Ол аата, кини сааһырбыт диэн сапсыйан кэбиспит ойоҕо билигин даҕаны кэрэтин, имэҥнээҕин өйдөөтөҕө дии. 
Дьахтар, төһө да сааһырдар, бу үҥкүүнү үҥкүүлээн умуллубут уотун күөдьүтүөн сөп. 
Биһиэхэ кэлбит саастаах дьахталлар сотору буолаат, бэл, харахтара умайыктанан олорор буолар.

– Ээ, сөп, өйдөөтүм... Бу үҥкүү дьахтар имэҥин уһугуннарарын туһунан хаһан эрэ эн биһикки кэпсэтэн турардаахпыт. 
Ол кэннэ эрэдээксийэҕэ элбэх киһи сэргээн эрийэ сылдьыбыта.

Анастасия: Манна киһи күлэрэ суох. 
Түөрт уоннарын ааспыт, биэс уончалаах, алта уончалаах дьахталлар, медицина тылынан эттэххэ, климакстыыллар. 
Онон ханнык баҕарар дьахтары таарыйар сытыы боппуруос диэххэ сөп. 
Бу кэмҥэ дьахтар ыйдааҕыта сүтэн мөлтөөн, уостан барар. 
Ол иһин доруобуйаларыгар сапсыйан кэбиспэтэх дьахталлар биһиэхэ кэлэн имиллэҥнээн, тэйиэккэлээн, үҥкүүлээн дьахтар буолар аналларын уһаталлар. 
Кинилэр, биллэн турар, доруобуйаларыгар туһаны эрэ аҕалаллар, үйэлэрин уһаталлар.

– Майгылара-сигилилэрэ эмиэ уларыйар дуо?

Анжелика: Туох диэн ыйыттаххыный?! 
Бу үлүгэр киһи дууһатын таарыйар кэрэ муусукаҕа хамсаныы бөҕөтүн хамсаммыт дьахталлар, ама, хайаан дьиэлэригэр тиийэн кыыһыра-тымта сылдьыахтарай... 
Солко былаат курдук сымныыллар.

Анастасия: Мин оскуолабар биир урут хамыһаардыы сылдьыбыт, хамаандалаан эрэр курдук "ар-бур" саҥарар, быһата, хотумсук майгылаах-сигилилээх дьахтар кэлбитэ. 
Бастаан дьахталларым бары  салла санаабыттара. 
Аҕыйах хонон баран, били хамаандалыы сылдьара ханан да суох. 
Дьүөгэлии буолан күлэ-сала, дьээбэ-хообо бөҕө буола сылдьаллар. 
Өссө киһибит арыт олох даҕаны "кокеткалаан" соһуталааччы. 
Дьон оннук тосту уларыйаллар.

– Арай отой сатаан хамсаммат дьон баар буоллуннар?

Анастасия: Ама, хайдах хамсаныахтара суоҕай?! 
Бэл, циркэҕэ эһэ үҥкүүлүүр. 
Мөдөөн, көллөттүгэс киһини түргэнник хамсанар оҥорооччубут.  
Хас биирдии киһи, бастатан туран, этин-сиинин иһиллэниэхтээх, муусука иһигэр киирэн хаалыахтаах, быһата, бу эйгэҕэ дууһатынан ылларыахтаах. 
Муусуканы кытары этин-сиинин биир тэтимҥэ киллэриэхтээх, ситимниэхтээх. 
Оччоҕо, бэйэтэ да билбэтинэн ол эйгэҕэ киирэн, хамсанан барар.

Анжелика: Сорох киһи, оннооҕор, суруйтаран баран кыайан кэлээччитэ суох. 
"Солобут суох, үлэбит элбэх, кыайан хамсаммаппын, эрбит көҥүллээбэт... " эҥин диэн куотуналлара элбэх буолар. 
Киһи доруобуйатын туһугар бэйэтэ охсуспатаҕына, ким кини оннугар кыһаллыай?! 
Ордук-хос хамсаныан баҕарбат, тэлэбиисэр көрө сытарын сөбүлүүр сүрэҕэ суох киһи дьарыгырбат. 
Уруккуттан этэллэр дии "сүрэҕэ суох сүүс сүбэлээх" диэн.

– Кыргыттар, бу үҥкүү – чөл олоххо ыҥырар, эт-хаан эрчиллиитин сырдатар, доруобуйаны тупсарар спорт биир көрүҥүн кэриэтэ буоллаҕа дии. 
Мин санаабар, эһиги улахан социальнай дьыаланы оҥоро сылдьаҕыт. 
Судаарыстыба өттүттэн туох эмэ өйөбүл баар дуу, суох дуу?

Анастасия: Биһиги, кырдьык, медицинаны, спорду уонна социальнай эйгэни үһүөннэрин биир ситимнээн хабабыт. 
Көрөргүт курдук, дьарыкпытыгар, бэл, 80 саастаах кырдьаҕас дьахталлар сылдьаллар. 
Маассабаһы эмиэ ылабыт. 
Арыт биир дьарыкпытыгар 20-30 киһи сылдьааччы. 
Улугуран хаалбыт дьон сэрээккэлии таарыйа, хамсанаары сылдьаллар. 
Былырыыҥҥыттан ыла саҥарбат, истибэт инбэлииттэри буор босхо үөрэтэ сылдьабын. 
Барахсаттар олох кэрэтин билэн астынан бөҕө сылдьаллар. 
Ол гынан баран   судаарыстыба өттүттэн туох да көмө суох. 
Чэ, баҕар, харчынан  көмөлөспөтүннэр даҕаны. 
Саатар, дьарыктыырбытыгар биир эмэ сааланы биэрэллэрэ буоллар диэн баҕа санаалаахпыт. 
"Кыайыы 50 сыла" спорт дыбарыаһыгар Мира Григорьевна эрэ биир саалы буор босхо уларсыбыта. 
Дьиҥэ, судаарыстыба, бырабыыталыстыба, куорат мээрэ нэһилиэнньэ чөл туруктаах, үтүө доруобуйалаах буолалларыгар кыһаллаллара буоллар, ама, биир саал сыыһын булан биэриэ суох үһүлэр дуо?! 
Хомойуох иһин, кыһаллыбаттар.

– Анастасия, Анжелика, быыс булан кэлэн кэпсээбиккитигэр махтанабын уонна буолаары турар тэрээһиҥҥитигэр үрдүк ситиһиилэри баҕарабын.

