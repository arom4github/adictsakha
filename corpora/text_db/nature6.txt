Бүлүүтээҕи ГЭС, эбэтэр хаһан да оспот баас<br>МАРИЯ ВАСИЛЬЕВА - САЙААНА<br>Кыым  хаһыат № 27 (22071) 12.07.2012 

Хотун Бүлүү, Сыалаах Бүлүү – биһиги киэн туттар, таптыыр өрүспүт, арҕаа улуустар киэргэллэрэ, дуоһуйар-сынньанар сирдэрэ. Кини кэрэ көстүүтэ, долгуйар сүүрүгэ хайа киһи сүрэҕин долгуппатаҕай?! 
 
Бүлүүтээҕи ГЭС – Бүлүү өрүскэ тутуллубут гидроэлектростанция – уу күүһүн туһанан элэктэриичэстибэни  оҥорор агрегат. 
Бүлүүтээҕи ГЭС каскадыгар киирсэр. Бу ГЭС тутуута 1960 сыллаахха саҕаламмыта, 1978 сылга бүппүтэ. 
Бүлүүтээҕи водохранилищены бу гидроэлектростанция тутуулара үөскэппиттэр. 
Кини кээмэйэ 2360 км. Водохранилище оҥоһулларыгар, 2,3 тыһ. гаа мэччирэҥ сирэ, оттонор ходуһа ууга барбыта уонна 50 араас тутуу көһөрүллүбүтэ.

ГЭС сүрүн сыала-соруга – манна баар алмааһы хостуур бырамыысыланнаһын чэпчэки электроэниэргийэнэн хааччыйыы. 
Маны тэҥэ ГЭС Бүлүү сүнньүнээҕи, атын да сэргэстэһэ сытар оройуоннары элэктэриичэстибэнэн хааччыйан олорор. 
2001 сыллаах дааннайынан, 1 кВт-чаас электроэниэргийэ сыаната – 7,18 кэпп. тэҥнэһэр эбит.

Бүлүүтээҕи ГЭС биир уратыта – бу ирбэт тоҥҥо тутуллубут аан дойдуга баар соҕотох гидроэлектростанция.

Бүлүү өрүс – Өлүөнэ хаҥас салаата. 
"Саамай улахан" салаата да диэххэ сөп эбитэ буолуо... 
Өскө кэлиҥҥи кэмҥэ өрүспүт көстөр көрүҥнүүн, иһэр уулуун туруга маннык тутахсыйбатаҕа буоллар. 
Бүлүү экологията өрүү сытыытык турар кыһалҕа. 
Өрүспүт уутун састааба буортуйбутун бу өрүһү кыйа сытар улуустарга куртах, быар, оһоҕос, бүөр курдук ас буһарар, ыраастыыр сүрүн уорганнар  ыарыылара элбээбитэ, ону кытта онкология – искэн – ыарыылара үксээбитэ туоһулуур. 
Билигин кырдьаҕас эрэ буолбакка, бэл, эдэркээн дьон ыалдьар буолбуттара дьиксиннэрэр. 
Оттон өрүспүт  уута сылтан сыл өҥнүүн-амтанныын уларыйан, араҕастыйан, хаачыстыбата мөлтөөн, билигин киһи даҕаны, бэл, сүөһү даҕаны испэт туруктанан эрэр. 
Тоҕо? Ууну туох киртитэрий?
 
Фенол – сүлүһүннээх дьаат
 
Ууну киртитэр бэссэстибэлэртэн биир сүрүннэрэ – фенол. 
Кини алтаны, тимири, сыыҥканы уонна атын органическай бэссэстибэлэри үөскэтэр. 
Дьэ, бу фенол диэн бэссэстибэ Бүлүүтээҕи водохранилищеҕа үөскээн, сүлүһүнүнэн дьайа сытар. 
Фенол үөскээбит төрүөтэ – Бүлүүтээҕи водохранилищеҕа мас тимирбитэ уонна ол сытыйыыта-ымыйыыта. 
Уопсайынан, алтан, тимир, сыыҥка үөскээһинэ – онно тахсыбыт сытыйыы түмүгэ.

1962 сыллаахха Мииринэй оройуонун Туой Хайа, Сынсыктаах, Чохчуолу уонна Уус Чуона нэһилиэктэрэ ууга барбыттара. 
Маныаха бу сиргэ түөлбэлээн олорбут нэһилиэнньэҕэ – хаһаайыстыбалара былдьаммыт, олохторун-дьаһахтарын укулаата уларыйбыт дьоҥҥо – көмө быһыытынан, үп-харчы көрүллэригэр үгүс докумуон оҥоһуллубута эрээри, ол үксэ кумааҕыга соннук хаалбыта.

Ол туоһута Бүлүүтээҕи ГЭС тулалыыр эйгэҕэ билиҥҥи дьайыыта буолар. 
Ууга барбыт сир иэнэ 2500 кв. км, онтон 1900 – тыа-ойуур. 
Инньэ гынан уу анныгар 3,5 мөл. куб/м тэҥнэһэр ойуур тимирбит, 145,6 тыһ. гаа араас талахтаах сир, бааһына уонна мэччирэҥ сирэ – 2,3 тыһ. гаа, атына – 42, 2 тыһ. гаа. 
Бу иннинэ Саха сирин биир саамай балыктаах баай өрүһэ Бүлүү итинтэн сылтаан кэхтэргэ барбыта. 
Холобур, бил, тууччах, уомул, чыыр суох буолбуттара. 
Олохтоохтор сиэн-аһаан олорбут хатыыстара, хомойуох иһин, ити кэмнэртэн ыла сүппүтэ... 
Билигин биир эмэ хатыыс, бэл, сордоҥ да буоллун, илимҥэ иҥнэрин олохтоох балыксыттар сэдэхтик көрөр буолбуттар.
 
Өрүс эйгэтин алдьаныыта
 
Инники этиллибитин курдук, тимирбит мас буортулаах дьайыытыттан сылтаан, водохранилищеҕа гаас эрэсиимэ уларыйбыта.  
Ол Бүлүү өрүс экологиятыгар эмиэ куһаҕаннык дьайан барбыта. 
Уу анныгар  хараллыбакка тимирбит мастан сылтаан, уонунан сыл тухары сүлүһүннээх уу өрүскэ кутулла турбута. 
Оттон водохранилищеҕа чугаһаатахха, өрүс уутугар сыыҥка үөскээһинэ үрдүк этэ. 
Сорох сылга, олус үрдүк буолан, өрүһү барытын да кэриэтэ саба сыһар буолара.

Уу аннынааҕы тыынар-тыыннаах, үөн-көйүүр 90%-на (зоопланктон) өлбүтэ, ол өрүс уопсай туругар куһаҕаннык дьайан, өрүс тыыннаах эйгэтэ мөлтөөн барбыта. 
Ууга баар хайа араас боруодата бу сүлүһүннээх ууга түбэһэн, эмиэ алдьанан, суураллан барбыта. 
Сульфидтаах минерал баара – кинилэр уратылара этэ. 
Билигин ол суох. 
Эбии таас чох уонтан тахса араас көрүҥэ ууга барбыта. 
Кинилэр саппаастара 50 млрд. туоннаҕа тэҥнэһэрэ. 
Маны таһынан, аан дойдуга атын ханна да суох  вилюит уонна ахтарандит диэн минераллар ууга былдьаммыттара.

Борохуот аал устубат өрүһэ
 
Урут Бүлүү устун  улахан борохуоттар, теплоходтар устар буолаллара, таһаҕаһы өрүһүнэн тиэйэллэрэ. 
Билигин өрүс уута биллэ аҕыйаан, борохуот сылдьара эмиэ аччаабыт, кыра таһаҕаһы тиэйэр кыахтаах эрэ оҥочолор, катердар сырыылара хаалбыт. 
1984-85 сылларга борохуот  сырыытын эмискэ тохтотон кэбиспиттэрэ, ол иһин миэстэтигэр тиийбэтэх таһаҕас уонча тыһыынча туоннаҕа тэҥнэспитэ. 
1979 сыллаахха электроэниэргийэ тиийбэтин иһин уу таһымын үрдэппиттэрэ. Түмүгэр ойуур ууга барбыта. 
Бу – бүтүн Сибиир үрдүнэн биһиэхэ эрэ буолбут түбэлтэ. 
Сайынын водохранилищеҕа ууну мунньуу, тохтотуу, улуустарга от үүнүүтүн 2-3 төгүл аччатар диэн олохтоох кырдьаҕастар бэлиэтииллэр...

1968 сыл түмүгүнэн өрөспүүбүлүкэҕэ тыа хаһаайыстыбата (үһүс бөлөх) 38 мөл. солк. сүтэрбитэ. 
Арассыыйатааҕы Билим академиятын Сибиирдээҕи салаатыгар Экэниэмикэ институтун  испэсэлиистэрэ аахпыттарынан, булка-алка ороскуот-ночоот 12 мөл. солк. тэҥнэспит, тайах булдугар – 555 мөл. солк., ууга былдьаммыт мэччирэҥ сирдэр уонна оттонор ходуһалар уопсай иэннэрэ – 75 мөл. гаа. 
Уопсайа, ууга 790 мөл. солк. тэҥнэһэр сыаналаах сир былдьаммыт.
 
Күһэлэҥинэн көһөрүү
 
Аны, тыһыынчанан киһини төрөөбүт-үөскээбит сирдэриттэн-уоттарыттан күһэлэҥинэн көһөрбүттэрэ, олор истэригэр 639 эбэҥки баара. 
Инньэ гынан, манна олорбут олохтоохтор сирдэриттэн, бултан-балыктан көрө маппыттара. 
Кинилэри атын сиргэ, үксүн оройуон кииннэригэр, бөһүөлэктэргэ көһөртөөн,  олохторун укулаатын алдьаппыттара. 
Ол бүтүн норуот, омук төрүт үгэһэ, култуурата, тыла-өһө уларыйарыгар, сыыйа сүтэригэр тиэрпитэ.
 
Кураанаҕы эрэннэрии
 
Бүлүү өрүһү үөрэппит, чинчийбит, үгүс боппуруоһу туруорсубут, айылҕаны кытары ыкса сибээстээх дьонтон санааларын үллэстэллэригэр көрдөстүм.

В.И. Дмитриева, "Эйгэ" экология киинин сүрүннээччитэ:

– "Туой Хайаттан күһэлэҥинэн көһөрүллүбүттэр" уопсастыбалара, Бүлүү олохтоохторо уонна көһүүгэ түбэспит дьон балачча өр кэм устата Бүлүүтээҕи ГЭС-тэн көмө, үп-харчы көрдүү, туруорса  сатаатылар да, билиҥҥээҥҥэ диэри туох да күттүөннээх хоруй суоҕун курдук суох. 
Ити аата, дьону төрөөбүт-үөскээбит түөлбэлэриттэн күүстэринэн көһөрөллөрүгэр көмөлөһүөхпүт диэн эрэннэрбит мэктиэ тылыттан былаас аккаастанна. 
Билигин үрдүк өһүөлээхтэр Туой Хайа иэдээнин, ууга былдьаммытын туһунан истиэхтэрин баҕарбаттар, саҥарбат буола сатыыллар.
 
"Быраһаай, Туой Хайа"
И.С. Бурцев, уопсастыбанньык, эколог:

– Бүлүүтээҕи ГЭС сүрүн дьайыыта – Туой Хайаны тимирдии. Олохтоохтору үчүгэй, бары өттүнэн хааччыллыылаах дьиэлэргэ көһөрүөхпүт диэн эрэннэрбиттэрэ. 
Бастатан туран, 1965 сыллаахха оскуоланы саппыттара. 
Ханнык баҕарар төрөппүт оҕотугар үөрэҕи, сырдыгы баҕараахтыыр буоллаҕа, ол түмүгэр төрөппүттэр хайыахтарай, оҕолорун үөрэттэрээри көһүтэлээн барбыттара... 
1967 сылга диэри дойдутугар бэрт ахсааннаах киһи хаалбыта. 
Маҕатта диэн биир олохтоох кырдьаҕас дэриэбинэтигэр хаала сатаабыта да, бөртөлүөтүнэн кэлэн, күүстэринэн кэриэтэ көһөрөн илпиттэрэ. 
Оттон оскуола учуутала Г.П. Михалев олохтоохтор дойдуларыгар хаалалларын туруорса сатаабыта да,  кинини ким даҕаны истэ барбатаҕа. 
Олохтоохтору оннук көһөрбүттэрэ. 
Биллэн турар, ханнык да сылаас, ыраас, толору хааччыллыылаах дьиэ кинилэргэ бэриллибэтэх. 
Сорох дьон олох даҕаны балааккаҕа олорбуттар. 
Инньэ гынан үксүлэрэ кэлэйэн, инникилэригэр эрэллэрин сүтэрэн, сорох уолҕамчы өттө аһыы утахха убаммыта, сорох суорума суолламмыта – барыта итинтэн силистээх... 
Туой Хайа көһөрүүтэ – хаһан да оспот баас буолан, кинилэр дьылҕаларыгар дьылыйбыта...

Бүлүүтээҕи ГЭС –
сайдыы аҕалбыт
содула...
 
А.И. Чомчоев, уопсастыбанньык, эколог, СӨ айылҕа харыстабылын туйгуна:
– Биир өттүнэн, Бүлүүтээҕи ГЭС киирбитэ олус үчүгэй. 
Чэпчэки, хаһан даҕаны арахсыбат, барбат, тохтообот күүстээх электроэниэргийэ баар буоллаҕа. 
Ол түмүгэр сайдыы кэллэҕэ, сырдык киирдэҕэ. 
Ол эрээри бу чэпчэки электроэниэргийэ төһөлөөх үгүс буортулаах содуллааҕа буолуой?! 
Бастакытынан, водохранилищены ыраастаабатахтара – бу баар саамай буортуну оҥоро сытар төрүөт. 
Фенол дьоҥҥо, сүөһүгэ, аска төһө сүлүһүннээхтик дьайа сытара буолуой?! 
Иккиһинэн, билигин онно "плотина" оҥоһуллан, балыктары үөһэ ыаппат, ол иһин балык искэҕин кыайан таһаарбакка, биллэ аҕыйаан барар. 
Оттон урут балыгын эгэлгэтэ элбэҕинэн, Бүлүүнү, билэргит курдук, Сыалаах Бүлүү дииллэрэ...  
Үсүһүнэн, өрүс устар сүнньэ уларыйан, кытылы алдьатан барда. Ол кыһыҥҥы өттүгэр суолу туоруурга мэһэй буолар. 
Сайынын киһи ууга былдьанара элбээтэ. 
Итинэн тугу этээри гынабыный? 
Ханнык баҕарар бырамыысыланнай улахан эбийиэк тутуута хас даҕаны өрүттээх. 
Сайдыыны, үөрэҕи, сырдыгы, туһаны эрэ аҕалара буолбакка, айылҕаҕа, тулалыыр эйгэҕэ, олохтоох норуокка тугу аҕалара – барыта аахсыллыахтаах. 
Биһиги ити сыыһаны-алҕаһы туоратарга кыахпыт суох буоллаҕына, кэнэҕэс маннык алҕаһы таһаарбат туһугар үлэлиэхпитин наада.
 
Кэлиҥҥи кэмҥэ өрөспүүбүлүкэбитигэр араас улахан тутуу элбээтэ. 
Холобур, ГЭС-2, ГЭС-3, ГРЭС... 
Кинилэр айылҕаҕа, тулалыыр эйгэҕэ хайдах дьайалларый, туох содуллаахтарый? 
Бүлүүтээҕи ГЭС тутуута 60-с сыллар саҕана ыытыллыбыта, баҕар, оччолорго араас технология сайда илигинэн, тиэхиньикэ, сырыы мөлтөҕүнэн, сайдыы таһыма намыһаҕынан, бырайыактар ити өттүнэн көмүскэммэккэ олоххо киллэриллибит буолуохтарын сөп... 
Ол туһуттан тулалыыр эйгэҕэ итинник содуллаах дьайыы оҥоһуллубута, айылҕаны алдьатыы тахсыбыта буолуо.

Билигин – XXI үйэ. 
Ама, билигин биһиги, космоска да көтөр, акыйаан аннынан да устар кыахтаах, бары эйгэни баһылаабыт, араас технологияны айбыт дьон, тулалыыр эйгэбитин кэбилээбэккэ, онуоха куһаҕан дьайыыта суох улахан тутуулары ыытар кыахтамматыбыт дуо? 
Бүлүүтээҕи ГЭС содула хатыламматын туһугар тутааччылар, салайааччылар, бырайыактааччылар маннык баламат, сыыһата ырылыччы көстө сылдьар быһаарыыны ылыныа суохтаахтар. 
Кинилэр илиилэригэр – сирбит-уоппут, айылҕабыт, тыабыт-өрүспүт эрэ буолбатах. 
Кинилэр илиилэригэр – дьон-сэргэ, омук, норуот дьылҕата, кэлэр кэнчээри ыччат кэскилэ буоларын умнуо суохтаахтар!
 
И.С. Бурцев  "На защиту реки Вилюй" уонна "Прощай навеки, Туой-Хайа" кинигэлэрин туһанным.
 
Мария Васильева- Сайаана.

