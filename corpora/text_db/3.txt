Германияттан Антон уонна Петр: "Саха тыла муора курдук дириҥ…"<br>Кэпсэттэ Рустам КАЖЕНКИН —Арчы Уола.<br>Саха сирэ хаһыат №245 (3751) 28.12.2006
Биһиги һбүгүҥҥү ыалдьыттарбыт тымныыттан чаҕыйбат, ыарахантан толлубат, туруоруммут соруктарын куруук ситиһэр дьикти дьарыктаах дьон. 
Петр Гандэр — омугунан швейцарец. 
Швейцарияҕа төрөөбүт, билигин Германияҕа олорор. 
Компьютерщик, ону таһынан английскай тыл учуутала, Америкаҕа омук тылын үөрэтии методикатын чинчийбит олус интэриэһинэй киһи. 
Оттон Антон Тёвс — лингвист-антрополог. 
Омугунан немец. 
4 оҕолоох, кэргэннээх. 
Кырата — 7 ыйдаах. 
Уол оҕото кинилэри барыларын Саха сиригэр илдьэ кэлбит эбит. 
Кёльн университетыгар үөрэммит, Англияҕа стажировка кэнниттэн биһиэхэ кэлэн анаан үөрэнэр. 
Оҕолоргун тымныыттан куттаммакка аҕалбыт эбиккин диэтэххэ, манна да оҕолор төрүүллэр, улааталлар диэн баран мичээрдээн кэбиһэр.

"Саха сирэ": Хантан хааннаах, кимтэн кииннээх дьон буолаҕыт?
Антон: Германияттан, Кёльн университетыгар үөрэммитим. Бастакы сылларга немец тылын анаан, кэлин электрониканы үөрэтэн бараммын 3 сыл Англияҕа стажировкаламмытым.
Петр: Швейцарияттан сылдьабын. Кэргэннээхпин, 4 оҕолоохпун. Дьокуускайга бары кэлбиппит. 
Оҕолор куорат оскуолатыгар бараллар.
"СС": Саха тылын туох санааттан үөрэтэргэ быһаарыммыккытый?
А.: Идэбинэн антропологпын, саха омук культуратын, этнографиятын, ис дууһатын билэргэ кини тылын билэр наада. 
Оччоҕо эрэ бу омук өйүн-санаатын билиэххэ сөп. 
Дьиҥнээх специалист үөрэтэр эйгэтин толору билиэхтээх дии саныыбын.
П.: Мин Саха тылын уонна культуратын интэриэһиргиибин. Ол иһин.
"СС": Yөрэнэргэ сүрүн ыарахаттары туохха көрсөҕүтүй?
А.: Түүрк тыла. Ол иһин тутула Европа тылыттан ураты. 
Европа киһитигэр ыарахан. Билигин сахалыы тылы өйдүүбүн, ол гынан баран практикам аҕыйах.
П.: Yөрэтэргэ олус аҕыйах бириэмэлээхпит. 
Грамматиката олус уустук. Ордук туохтууру үөрэтэр ыарахан. 
Олус элбэх араас формалаах. Анал учебник суох. 
Саха тылын үөрэтиэн баҕалаахтарга — оҥоруохха наада.
"СС": Инникитин туох былааннааххытый?
А.: Бастатан туран, мин саха тылын, культуратын үчүгэйдик үөрэтиэхпин баҕарабын. 
Оччоҕо элбэҕи үчүгэйдик өйдүөм. 
Саха тыла — аан дойду былыргы тылларыттан биирдэстэрэ. 
Иккиһинэн, саха тылын грамматикатын башкир тылыгар тэҥниэхпин баҕарабын. 
Yсүһүнэн, Испанскайы үөрэтиэхпин баҕарабын.
П.: Эдэр сылдьан араас дьарыгынан дьарыктаммытым. 
Билигин саха тылын үчүгэйдик баһылыам этэ.
"СС": Саха тылын кэрэтэ туохха сытар дии саныыгытый?
А.: Олус мелодичнай тыл, дорҕоонун тутула кытаанах сокуоннаах, ол кинини мелодичнай оҥорор. 
Немец тылын дорҕоонноругар майгынныыр кылгас-уһун аһаҕас, бүтэй дорҕооннор, дифтоннар бааллар.
П.: Олус дириҥ ис хоһоонноохтор, ордук өс хоһоонноро. 
Саха омук тыла муора курдук дириҥ, халлаан куйаарын курдук киэҥ.
"СС": Сахалыы ырыа-тойук эһиэхэ хайдах иһиллэрий? 
Сөбүлүүр ырыалааххыт дуо?
А.: Мин сахалыы ырыаны олус сөбүлүү°бүн, араас музыкальнай истииллэр бааллар. 
Сахалыы саҥаны истэ үөрэниэхпин баҕарабын, оччоҕо ырыаны-тойугу үчүгэйдик өйдүөм этэ. 
Мин кырдьаҕас дьон, эдэр дьон ыллыылларын истэбин. Радионан. 
Ким ыллыырын билбэппин, ол иһин араарбаппын.
П.: Мин ырыаны өссө улаханнык истэ иликпин. 
Yөрэх министрэ Фурсенко кэлэ сырыттаҕына оҕолор наһаа үчүгэйдик ыллаабыттара-туойбуттара.
"СС": Саха сирин, Дьокуускай куораты туох дии саныыгын?
А.: Сахалар олус ыалдьытымсах дьон. 
Ыалдьытымсах буолуу — норуот культуратын көстүүтэ.
П.: Саха сиригэр дьон олус элэккэй. 
Киһиэхэ көмөлөһөргө өрүү бэлэмнэр. 
Дьокуускай атын куораттартан атына — олус аныгылыы.
"СС": Сахалыы саҥарар уустук дуу, суруйар дуу?
А.: Мин санаабар, саҥарардааҕар суруйар уустук. 
Мин суруйарбар өрүү ыарырҕатабын.
П.: Саха тыла миэхэ олус ыарахан. Ааҕыахпын сөп. 
Ол гынан баран тугу аахпыппын ситэ өйдөөбөппүн. 
Суруйар арыый судургу. 
Мин илиибинэн эбэтэр компьютерынан суруйабын. 
Мин бэйэм сахалыы суруйарга анаан программа оҥорбутум: сахалыы 5 буукубаны нууччалыы алфавикка эбэн.
"СС": Хаһыат ааҕааччыларыгар баҕа санааҕыт?
А.: Мин саха дьонугар барыларыгар ыалдьытымсахтарын уонна көмөлөрүн иһин махтанабын. 
Кэлэн иһэр Саҥа дьылынан эҕэрдэлиибин! 
Улахан баһыыбабын Саха государственнай университетыгар тиэрдэбин. 
Университет биһиэхэ көмөлөһөргө өрүү бэлэм. 
Бу маннык үгэс олоҕурбут. 
Холобур, университет профессора С.К. Колодезников саха, нуучча уонна немец тылын олус үчүгэйдик билэр буолан биһиэхэ наһаа улаханнык көмөлөһөр.
П.: Устудьуоннарга уонна оскуола оҕолоругар саха омук тылын үчүгэйдик үөрэтэн көҥүллүк кэпсэтэргитигэр баҕарабын. 
Бар-дьоҥҥо баҕарыам этэ, өрүү дьоҥҥо көмөлөһөн, үгэскитин сүтэримэҥ.
