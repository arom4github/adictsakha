Биһиги эмиэ дьүүллэһэбит<br>ИВАН ГАВРИЛЬЕВ<br>Кыым  хаһыат №  43 (22087)  29.10.2012

Ааспыт чэппиэргэ, алтынньы 18 күнүгэр, "РФ национальнай судаарыстыбаннай бэлиитикэтин Стратегиятын" СӨ Уопсастыбаннай палаататыгар дьүүллэстилэр. 
Кэпсэтиини Уопсастыбаннай палаата чилиэнэ Иван Шамаев көҕүлээн, салайан ыытта. 
Кэпсэтиигэ Палаата чилиэннэрин таһынан, толоруулаах былаас аҕыйах бэрэстэбиитэлэ, суруналыыстар, уопсастыбанньыктар кыттыыны ыллылар. 
Мэлдьи да буоларын курдук, кэпсэтиини саха саарыннара, урааҥхай туйгуннара Ульяна Винокурова уонна Зоя Корнилова баһылаан-көһүлээн ыыттылар.

Кинилэртэн атын бу докумуону төрдүттэн түөрэ ырытар, санаатын аһаҕастык этэр биир да атын эр бэрдэ, үрдүкү трибунаҕа көрө үөрэммит дьокутааппыт-таймабыт көстүбэтэ. 
Ол хомолтолоох.

Эдэр учуонайдар уонна испэсэлиистэр көҕүлүүр бөлөхтөрүн аатыттан Алла Ноговицына этиитэ мустубут дьон улахан сэҥээриитин ылла. 
Кэпсэтиигэ кыттыбыт дьонтон, "бу олус наадалаах докумуон ылыллан эрэр эбит" диэн этэр киһи, биир-икки судаарыстыбаннай чунуобунньуктан ураты, ким да көстүбэтэ. 
Стратегия пууннарын ырытыыны барытын эридьиэстии барыллыбат. Ол – уһун остуоруйа. 
Онон, дьүүллэһиигэ этиллибиттэн аҕыйах түгэни быһа тарда билиһиннэрэбит:

- Олус элбэх утарылаһар түгэннэр, пууннар бааллар.
- Бэйэтин кэмигэр Арассыыйаны быыһаан хаалбыт Федеративнай дуогабар, өрөспүүбүлүкэ туһунан биир да тыл кыбытыллыбатах.

- "Норуоттар бэйэлэрин дьылҕаларын бэйэлэрэ быһаарынар бырааптарын (право на самоопределение) туһунан туох да суох.

- "Аҕыйах ахсааннаах норуоттар бырааптарын" туһунан ахтыллар эбит буоллаҕына, "төрүт олохтоох норуоттар" диэн өйдөбүл көтүтүллүбүт.

- Дойду административнай-территориальнай үллэһигин уларытарга суудайыы баар.

- Арассыыйаҕа 193 этнос баара, олортон 30 эрэ омук төрөөбүт тылын үөрэтэрэ этиллибит эрээри, ол үөрэппэт тыллаах омуктар тылларын үөрэтии, сайыннарыы туһунан туох да суох.

- "Национальнай-култуурунай автономия" диэн өйдөбүлгэ норуот олорор сирдээҕин туһунан этиллибэт. 

Онон бу пуун биһиги олорор сирдээх-уоттаах, бэйэбит тэринэн-дьаһанан олорор территориялаах омук буоларбытын көрдөрбөт.

- Стратегияҕа омуктар "сепаратизмнара", "экстремизмнэрэ", "этническэй мобилизациялара" дойдуну ыһар кутталлааҕа этиллибит эрээри, онно улахан норуот шовинизмын, неофашизмын туһунан көтүтэн кэбиспиттэр.

- Норуоттар тылларын, култуураларын үөрэтиигэ судаарыстыбаннай бэлиитикэ ыытыллара киллэриллибэтэх.

- Стратегияҕа "дойду ыһыллар куттала үөскээтэ" эҥин диэн олус күүркэтиллибит тыллар киирбиттэр уонна онно барытыгар Арассыыйа кыра норуоттара буруйдаахтарын курдук өйдөбүл соҥноммут.

- Докумуоҥҥа "бөдөҥсүтүү", "губернизация" салгыы ыытылларын туһунан ахтыллар эрээри, Аныгы сайдыы института оҥорбут "холбоспут, бөдөҥсүйбүт регионнар экэнэмиичэскэй, социальнай уонна административнай көдьүүстэрэ нуулга тэҥнэһэр, субъектары салгыы итинник бөдөҥсүтүү кинилэри эһиигэ эрэ тиэрдэр" диэн түмүгэ учуокка ылыллыбатах.

- Докумуоҥҥа нуучча суруйааччыларын айымньыларын тылбаастыыр туһунан этиллибит эрээри, РФ атын норуоттарын айымньыларын нууччалыыга тылбаастыыр туһунан умнуллубут.

- Дойдуга эстэн эрэр туруктаах кыра норуоттар тылларын сайыннарыы туһунан туох да суох.

- 193 норуот олорор Арассыыйатыгар, кими да ахтыбакка туран, ала-чуо 65 тыһ. эрэ ахсааннаах казактар тустарынан анаан этиллибитэ өйдөммөт.

- Барыта кэлтэй унитаризм эрэ туһунан этиллэр, кыра омуктарга анаан "резервация" эрэ диэн тылы көтүппүттэр.

Кэпсэтии үгэнигэр, социология билимин дуоктара, уопсастыбанньык Ульяна Винокурова субу соторутааҕыта Бурятияҕа баран кэлбитин ахтан аһарда. 
Онно кини Кытай инвестордара кыттыылаах улахан мунньахха сылдьыбытын, ол мунньахха Бурятияҕа хастыы да миллиард дуоллардаах инвестиция биэрэн эрэр кытай бизнесменнэрэ "хаһаайын курдук туттан, барыларыттан уһуннук, барыларыттан улаханнык, Арассыыйа федеральнай чунуобунньуктарын үөһэттэн аллара көрөн туран" тыл этэллэрин, ол мунньахтара тылбааһа суох кытай тылынан ыытыллыбытын сүрдээн-кэптээн кэпсээтэ. 
Ону тэҥэ, Бурятияны кытта ыаллаһа сытар Монголия кытай бизнеһин олус күүстээх экэнэмиичэскэй сабыдыалыгар киирбитин, баайа-дуола кытайдарга атыыланан бүтэн эрэрин санатта. 
Бу этиитин кини "Арассыыйаҕа бу курдук тас дойдулар улахан экэнэмиичэскэй корпорациялара, балысхан хапытааллара ыга сабардаан, кум-хам тутан киирэн эрэр кэмнэригэр, маннык улахан тас куттал ыган турдаҕына, кимнээх эрэ бу курдук "стратегиялары" айан Арассыыйа төрүт олохтоох норуоттарын бутуйаллара, кыынньыыллара, иириһиннэрэ сатыыллара букатын сыыһа. 
Манна биһиэхэ ким да Арассыыйаны ыһарга дуу, онтон тахсарга дуу дьулуспат. 
Биһиги Арассыыйаҕа олоробут, олоруохпут даҕаны" диэн курдук бэрт уоттаах-күөстээх тыллары этитэлээтэ. 
Ил Түмэн дьокутаата Зоя Корнилова бу этиллибиккэ көх-нэм буолла, бэйэтин холобурдарынан эбэн-ситэрэн биэрдэ. 
Уопсастыбаннай Палаата чилиэннэрэ ону, сүрүннээн, ылыннылар курдук.

Мунньах түмүгүнэн, СӨ Уопсастыбаннай Палаатата РФ Бэрэсидьиэнин дьаһалтатын иһинэн Норуоттар икки ардыларынааҕы сыһыан Сэбиэтин бу Стратегияны айбыт үлэлиир бөлөҕөр аадырыстаан сурук барылын ылынна. 
Кэпсэтиини көҕүлээн ыыппыт Иван Шамаев этэринэн, бу киирбит этиилэр бары сааһыланан, эрэдээксийэлэнэн, бигэргэтиллэн баран, СӨ толоруулаах былааһыгар, РФ Уопсастыбаннай палаататыгар уонна, туспа ханаалларынан, РФ Норуоттар икки ардыларынааҕы сыһыанын Сэбиэтигэр тиксэриллиэхтэрэ.
 
