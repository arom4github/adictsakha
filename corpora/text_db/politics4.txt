У Жэньбао уонна кытайдыы уратылаах социализм<br>МАРИЯ ХРИСТОФОРОВА<br>Кыым  хаһыат №  44 (22088) 08.11.2012

Быйыл "Кыым" хаһыат атырдьах ыйын 2 күнүнээҕи 30-с №-гэр "Хуаси – миллонердар дэриэбинэлэрэ" диэн С.Ксенофонтова ыстатыйата тахсыбыта. Онно кини маннык суруйбутун санатабыт:
– 1960 сыллаахха диэри Хуаси атын дэриэбинэлэртэн туох да уратыта суоҕа: көннөрү, сүүнэ Шанхай куораттан икки чаас кэриҥэ айаннаан тиийиллэр сир этэ. 
Ол эрээри тыа сирин мындыр ыстаарыстата, оччолорго партком сэкирэтээрэ У Жэньбао олохтоох былаастар өйөбүллэринэн бырамыысыланнаһы сайыннарыыга кэлэктиибинэй бэдэрээт идиэйэтин олоххо көхтөөхтүк киллэрэн барбыта. 
Ол түмүгэр Хуаси сыыйа миллионердар дэриэбинэлэригэр кубулуйбута.

Оттон билигин Хуасины Кыырай Халлаан (а.э., Кытай) 1 ¹-дээх дэриэбинэтиттэн атыннык ааттаабаттар. 
Дэриэбинэ хас биирдии олохтооҕо бэйэлээх бэйэтин мааны уораҕайыгар олорор, бас билэр массыыналаах. 
Бэйи, онтулара үксүгэр "Мерседес" да БМВ. 
Саамай "быстар дьадаҥы" ыал дохуота – кырата 3 мөл. юань (1 юань = 5 солк кэриҥэ). 
Дьиктитэ диэн, манна харчыны ороскуоттуур кыаҕыҥ суох: эмп, үөрэх босхо, ас-үөл быдан чэпчэки – кэппиэйкэ! 
Көргө-нарга ороскуоттуоххун – ол суох. 
Манна диэн эттэххэ – буруйу оҥоруу эмиэ суох. 
Онон Хуаси – ойуччу сиргэ хомуньууһуму тутуу бастыҥ холобура.

Маны бэрт элбэх киһи сэҥээрбитэ. 
Бу күннэргэ "Ситим" медиа-бөлөх генеральнай дириэктэрэ Мария Николаевна Христофорова Хуасига бара сырытта уонна дэриэбинэ ыстаарыстата У Жэньбаоны кытары көрсөн кэпсэттэ. 
Бу үлүгэрдээх ырдьыгыныыр үйэҕэ маннык "хомуньууһум олоҕун" туппут киһи кимий, этэргэ дылы, "тугунан тыынарый", хайдах гынан маннык ситиһиилэммитий? Ааҕыҥ, сэҥээриҥ, туһаныҥ.
 
Кытайга үлэ күнэ сарсыарда 7, 8 чаастан саҕаланар. 
Онон биһиги тыҥ хатыыта, сарсыарда 5 чаас саҕана Шанхайтан турунан баран, Хуасига 9 чааска тиийдибит. 
Эрдэ кэпсэппиппит курдук, 5 "сулустаах" отельга кэллибит. 
Дьаһалта олус аламаҕай үлэһитэ көрсөн, тута чэйдэтэ илтэ. 
10 чааска табаарыс У Жэньбао резиденциятыгар тиийиэхтээхпит.

У Жэньбао резиденцията икки этээстээх, киһи хараҕар соччо быраҕыллыбат дьиэҕэ баар эбит. 
Мунньахтыыр саалаҕа киирэбит.
 Кыһыл бүлүүс таҥаһынан бүрүллүбүт олус уһун (5 миэтэрэ кэриҥэ) остуол турар. 
Эркиннэргэ Хуаси дэриэбинэтин хаартыскалара ыйаммыттар. 
Биһигини баартыйа кэмитиэтин (партком) чилиэннэрэ көрүстүлэр. 
Чаас аҥаара буолан баран, аттынааҕы хоско ыҥырдылар. 
Манна биһигини табаарыс У Жэньбао кэтэһэн олорор.

Кытай бары салайааччыларын курдук, байыаннайдыы моһуоннаах хара таҥастаах, үрүҥ тилэхтээх хара таапачыкалаах. 
Арааһа, бу дойду үлэһит дьоно бары маннык таҥналлар быһыылаах. 
Ыстаарыста хоһо сэмэйэ, судургута киһини сөхтөрөр. 
Дьиҥэр, олус баай киһи буолуохтаах диэн сэрэйэбит.

Манна хайаан да Prospect Travel China хампаанньаҕа махтаныах кэриҥнээхпин. 
Хампаанньа салайааччыта Антон Гени манна олус ытыктыыр буоланнар, биһиги У Жэньбаоны кытары көрсөр кыахтанныбыт. 
Антон Ге олох эдэр сылдьан, урбаанын саҥа саҕалыырын саҕана, кинини кытары доҕордоспут.

Табаарыс У Жэнбао ыалдьыттары, суруналыыстары кытары олус сэдэхтик көрсөр идэлээх. 
Ол оннугар туох баар күүһүн-уоҕун Кытай үлэһит дьонун кытары көрсүһүүлэргэ аныыр. 
Хуаси олоҕун-дьаһаҕын билсэ Кытай бары муннугуттан күн ахсын тыһыычанан бастыҥ үлэһит кэлэр эбит. 
Биһиги көрсүһүүбүт кэнниттэн У Жэньбао биир тыһыынча киһилээх бөлөххө лиэксийэ ааҕыахтааҕа (миллиардынан киһи олорор Кытайыгар 100-1000 эрэ киһилээх бөлөхтөрү "сээн" дииллэр). 
Быһата, биһиги олус табылынныбыт. 
Бастаан утаа, кэпсэтэрбитигэр 15 мүнүүтэни анаатылар. 
Ол эрээри кэлин "бириэмэ бүттэ" диэн санаппыттарыгар, У Жэньбао: "Кини олус ыраахтан кэлбит. 
Мин киниттэн эмиэ элбэҕи ыйытардаахпын", – диэн тохтотто. 
Онон 37 мүнүүтэ устата кэпсэттибит.
 
 
– Төрөппүттэриҥ туох дьон этэй?
– Фермердэр. Аҕам үрдүк култууралаах, улахан үөрэхтээх, олус баай киһи этэ. 23 үс сыл олус таһаарыылаахтык үлэлээбитин кэннэ, кураантан, о.д.а. сылтаан, урбаанын тохтоторго күһэллибитэ. 
Оттон ийэм эмиэ киэҥ билиилээҕэ, дьиэ кэргэн кытаанах иитиитин ылбыта. 
Эмиэ оннук үгэһинэн биһигини ииппитэ.

Мин сэттэ сааспар чааһынай оскуолаҕа барбытым. 
Дьоппуоннар Кытайга сэриинэн киирэллэригэр 11 саастааҕым. 
Сэрииттэн сылтаан, мантан көспүтүм, араас сиргэ үлэлээбитим. 
18 саастаахпар көннөрү оробуочай буолуохпун баҕарбат эбиппин диэн өйдөөбүтүм. 
Уонна дойдубар эргиллэн, урбаанынан дьарыктанан барбытым.

– Урбааҥҥын туохтан саҕалаабыккыный?

– Өрбөҕү уонна таҥаһы оҥорууттан.

– Хомуньуускун дуо?

– Биһиги түөлбэбит 1949 сылтан, ол аата көҥүлү ылбыппыт кэннэ, сайдан барбыта. 
Баартыйаҕа 23 сааспар киирбитим. 
Ол аата 1953 сылтан хомуньуус баартыйа чилиэнэбин. 
Оччолорго Сэбиэскэй Сойуус биһиэхэ убайбыт кэриэтэ этэ. 
ССРС-тан элбэххэ үөрэммиппит. 
Биһиэхэ баартыйа чилиэнэ буолуу – бэрэссэдээтэлбит табаарыс Мао курдук, төрөөбүт норуоппутугар бэриниилээхтик, ис сүрэхтэн сулууспалааһын.

– Оччотооҕу уонна билиҥҥи хомуньуус баартыйата туох уратылаахтарый?

– Уларыйыы сыл ахсын бара турар. 
Дьон сүрэҕэ-дууһата, өйө-санаата уларыйда диэххэ сөп. 
Баартыйаны саҥардан уларытыы кинини ордук аһаҕас оҥордо. 
Бастаан утаа "кылаас охсуһуута", уопсастыба уонна кэтэх бас билии атааннаһыыта инники күөҥҥэ турара. 1979 сылга икки улахан уларыйыы киирбитэ: хомууналар ыһыллыбыттара, "култуура өрөбөлүүссүйэтэ" тохтообута. 
Биһиги Хуаси дэриэбинэбит 1961 с. төрүттэммитэ.

– Тус бэйэҕэр сыһыаннаах ыйытык. Хас оҕолооххунуй?
– Биэс оҕолоохпун: 4 уол, биир кыыс.
– Кинилэр туох дьарыктаахтарый?

– Бары Хуаси дэриэбинэҕэ бааллар, кыра чунуобунньуктар. 
Үчүгэйдик үлэлииллэр. 
Ити мин хайҕаары эрэ эппэппин – дьон-сэргэ кинилэри итинник сыаналыыр. 
Сорохтор миигин "оҕолорун тойон оҥортоото" диэн мөҥүттэллэр. 
Оттон мин, бэйэм чунуобунньук быһыытынан, өрүү дьонум-сэргэм уйгулаах олоҕун туһугар үлэлээн-хамсаан кэллим. 
Дьиҥэр, сорох тойоттор куораттарга эбэтэр атын дойдуларга үлэлии бараллара баар суол. 
Тоҕо? Кинилэр биһигиннээҕэр быдан баайдар. 
Мин санаабар, биһиги уратыбыт диэн – хас эмэ уонунан сылы быһа кытайдыы уратылаах социализм олоҕун өрө тутабыт. 
Бу баар – саамай бастыҥ социализм. 
Хомуньууһум туһунан кэпсэтии эмиэ баар буола сылдьыбыта. 
Ол эрээри биһиги билигин үлэбит түмүгүн көрөбүт. 
Онон бигэтик этэр кыахтаахпыт: бастыҥтан бастыҥ суол – кытайдыы уратылаах социализм.

– Саха сирин олохтоохторугар уонна "Кыым" хаһыат ааҕааччыларыгар баҕа санааҥ.
– Элбэҕи этэ барбаппын. Арай, Саха сирин олохтоохторо манна бэйэлэрэ кэлэн көрүөхтэрэ диэн эрэнэбин. 
Кинилэргэ үтүөкэн олоҕу баҕарабын.

Эйигиттэн бэйэм ыйытардаахпын. Эһигиттэн Москубаҕа диэри төһө ырааҕый?

– Сөмөлүөтүнэн 6 чаас көтөбүт. 
Пекиҥҥэ диэри – 4 чаас.
– Өрөспүүбүлүкэҕит  туох уратылааҕый?
– Саха Өрөспүүбүлүкэтэ диэммит. 
Мөлүйүөнү кыайбат киһи биэс Франция саҕа иэннээх сиргэ олоробут.

– Эһиэхэ туризм төһө сайдыбытый? 
Манан дьарыктанар судаарыстыба тэрилтэтэ баар дуо? 
Туох-ханнык биллэр-көстөр сирдээххитий? 
Кытайтан төһө тиийэллэрий? 
Биир сырыыга 100-тэн тахса киһини көрсөр кыахтааххыт дуо? 
Итини тоҕо туоһулаһаҕын диэтэххэ, биһиги биир сүрүн дьарыкпыт – туризм. 
Бу эйгэҕэ бииргэ үлэлииргэ ыҥырабын.

– Биһиэхэ туризм саҥа атаҕар туран эрэр. 
Урбаан уонна туризм сайдыытын министиэристибэтэ баар. 
Өлүөнэ Эбэ туруук хайаларыгар, биһиги баай айылҕалаах атын да сирдэрбитигэр аан дойду араас муннугуттан кэлэн бараллар. 
Ол иһигэр – Кытайтан эмиэ. 
Олоҥхобут – аан дойду чулуу айымньыта. 
Хомуспут уонна оһуокайбыт Гиннесс кинигэтигэр киирдилэр. 
Бу барыта биһиги Ыһыахпыт тула түмүллэр. 
Онон, убаастабыллаах У Жэньбао, Эйигин Саха сиригэр ыалдьыттыы кэлэргэр, хайаан да Ыһыахха сылдьаргар ыҥырабын.

Интервью кэнниттэн, бары лиэксийэҕэ бардыбыт. 
Олус улахан, киэргэммит саалаҕа У Жэньбаоны тыһыынчанан киһи кэтэһэн олорор.

Үгэс курдук, У Жэньбао ыалдьыттары кытары 40 мүнүүтэ устата көрсүһэр. 
Ол кэнниттэн дэриэбинэ ааспыт уонна билиҥҥи олоҕун, олохтоохторун уонна ыччатын туһунан кэпсиир 30 мүнүүтэлээх киинэни көрдөрөллөр. 
Салгыы биир чаас устата барар мюзиклга ырыаһыттар, үҥкүүһүттэр, циркэ артыыстара, оҕолор кытталлар. 
Кытай үгэстэригэр олоҕуран, үтүө уонна мөкү охсуһуутун көрдөрөллөр. 
Киһи хараҕа халтарыйыах дьэрэкээн таҥастара, опера ырыаһыттарыттан итэҕэһэ суох куоластара, таһымнара сөхтөрөр. 
Быһата, ханнык баҕарар улахан сыанаҕа кыбыстыбакка көрдөрүөххэ сөп эбит.

Ити кэнниттэн астыммыт-дуоһуйбут бастыҥ үлэһиттэр Хуаси 5 сулустаах отелыгар күнүскү аһылыкка бараллар. 
Манна Европа уонна Кытай араас аһа-үөлэ остуолу хотойорунан тардыллыбыт.

Салгыы ыалдьыттар Хуаси кэрэ-бэлиэ сирдэрин көрөллөр. 
Манна баар пааркаҕа аан дойду улуу тутууларын кыччатан туруорбуттар: Эйфель башнятын, Көҥүл статуятын, Кытай Улуу эркинин...
 
Хуаси ыстаарастата У Жэньбао ыалдьыттары көрсүһүүгэ этиитэ:
 
Хомуньуус баартыйа киин салалтата хаһан да тулхадыйбат, уларыйыа суохтаах икки суол туһунан этэр: бастакыта – судаарыстыба экэниэмикэтин бөҕөргөтүү, иккиһэ – судаарыстыбаттан тутулуга суох экэниэмикэҕэ өйөбүл уонна көҕүлээһин. 
Биһиги мэлдьи ити икки суолу тутуһан, судаарыстыбаннай уонна кэтэх экэниэмикэни оҥордубут. 
Тоҕо диэтэххэ, биһиги бу экэниэмикэлэртэн хайаларыттан да толлон турбаппыт. 
Бастаан утаа, хайдах да сатаан оҥостуохпут суоҕа диэн дьаархана саныырым. 
Ол эрээри толлон-куттанан турар сыыһа – үлэлээн иһиллиэхтээх. 
Барыта үлэттэн кэлэр. 
Баар кырдьыкка, олох көстүүлэригэр олоҕуран, уларытыылары киллэрэн, барытын аһаҕастык дьаһанан үлэлиэхтээхпит уонна сайдыахтаахпыт. 
Тус бэйэбит суолбутунан айанныахтаахпыт. 
Өйбүтүн-санаабытын кэм-кэрдии уларыйыыларыгар сөп түбэһиннэрэн иһиэхтээхпит.

Сыала-соруга, идеологията суох көҥүл диэн суох. 
Онто суох туох да хамсааһын, сайдыы кэлбэт. 
Син биир хараҕа суох тэҥэ, атах балай сылдьар курдук буолар. 
Мин санаабар, көҥүл санаа, уларыта тутуу уонна үлэ-хамнас идеология хайысхалаах буолан, Хуаси маннык ситиһиилээх. 
Биһиги табаарыс Ху Цзиньтаоны кытары билимҥэ олоҕурбут сайдыы кэнсиэпсийэтин киллэрбиппит. 
Чопчу онон салайтарар буолан, Хуаси олохтоохторун олоҕо уйгулаах. Биһиги үс бириинсиби тутуһабыт: киин салалтаны истэбит, тас дойдулартан холобур ылабыт уонна бэйэбит тус уратыбытын сүтэрбэппит. 
Омуктартан үөрэнэ-үөрэнэ, омукпут уратытын өрө тутабыт. 
Норуоппут санаатын истэбит эрээри, бэлиитикэҕэ көрүүлэрбитин уларыппаппыт. 
Биһиги Кытай социализмын тутабыт. 
Капитализмтан куттаммаппыт, ол оннугар капитализмы Кытай социализмын тутарга туһанабыт. 
Норуот санаатын истиэхтээхпит, сүрэхпит норуоту уонна хомуньуус баартыйатын кытары тэҥҥэ тэбиэхтээх.

Ол эрээри биһиги суолбут саҕаланыытыгар эрэ турабыт. 
Араас санаа баар буолуон сөп. 
Сорохтор кэскили көрбөккө, күннээҕинэн, бэйэлэрин эрэ иннилэрин көрүнэн олороллор. 
Сорохтор баартыйа уонна бырабыыталыстыба үлэтиттэн өрүү астыналлар, сыаналыы, кириитикэлии барбаттар.

Оттон биһиги баар кыһалҕаны барытын дьоммутун-сэргэбитин кытары ырытабыт. 
Кэмитиэппит чилиэннэрэ уонна дэриэбинэбит олохтоохторо ханнык эмэ соругу толорорго, кыһалҕаны быһаарарга тус көрүүлээхтэр, ураты санаалаахтар. 
Тойоттортон, салалтаттан куттаммат дьон элбэх. 
Ол оннугар чугас баар, билэр дьоннорун санаатын истэ үөрүйэхтэр. 
Ити курдук биһиги демократияны сайыннарабыт. 
Эрдэттэн ырыттахха, дьүүллэстэххэ эрэ, кэнэҕэһин нус-хас олоххо уонна биир санааҕа кэлиэххэ сөп. 
Итини сэргэ үөрэхтээх дьон санаатын хайаан да истиэхтээхпит. 
Тоҕо диэтэххэ, үгүстэр сокуону билбэттэр. 
Оннук дьону истиэх оннугар, үөрэппит быдан ордук. 
Бу баар – туруктаах олох тутула.

Мин 85 саастаахпын. 
Мантан 60 сылын үлэҕэ анаатым. 
Биир өс хоһоонун ыйар сулус оҥосто сылдьабын: миигин мөхтөхтөрүнэ – кыыһырбаппын, хайҕаатахтарына – үөрбэппин, уустугу көрүстэхпинэ – уолуйбаппын. 
Тоҕо диэтэххэ – хомуньууспун. Дойдум уонна хомуньуус баартыйам туһугар үлэлиэхтээхпин.

Итини этиэхпин баҕарбытым.
 
У Жэньбаоны кытары көрсөн баран, биһиги Хуаси түмэлигэр, 5 сулустаах отель "көмүс" хосторугар, оскуолаҕа сырыттыбыт. 
Оскуола аттыгар "Хуаси дьоллоох оҕолорун уулуссата" баар. 
Бэйэтэ стадионнаах, хас да үөрэнэр дьиэлээх, кыһыл көмүс балыктардаах күөллээх, манна үөрэммит дьон суруйбут кинигэлэрэ түмүллүбүт улахан бибилэтиэкэлээх оскуола хайдах курдук улаханын туһунан бэйэҕит санаан көрүҥ. 
Бу туһунан "Кыым" кэлэр нүөмэрдэригэр өссө суруйуохпут.
 
