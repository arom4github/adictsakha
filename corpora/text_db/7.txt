Саахымат — аныгы кэм умсугутуулаах триадата<br>Николай ИННОКЕНТЬЕВ, 1 №-дээх ДьПК саахымакка преподавателэ,саахымакка маастарга<br>Саха сирэ хаһыат № 163 (3916)  31.08.2007

Республикабыт бары оскуолалара, министерстволарын бирикээстэрин толорон, бастакы кылаастан төрдүс кылааска диэри үөрэнэр оҕолору баара-суоҕа нэдиэлэҕэ биирдии да уруокка саахымат оонньотоллоро буоллар, төһө туһалаах буолуохтаах эбитин туһунан оскуолаҕа саҥа киирэр оҕолоох төрөппүттэрдиин санаа атастаһыым.
 Саахымат, киһитээҕэр буолуох, сөкүүндэҕэ үстүү мөлүйүөн операцияны оҥорор кыахтаах ЭВМ муҥурун булбат компьютерга, интернеккэ киэҥник оонньонор спорт, наука, искусство сомоҕолоспут аныгы кэм саамай цивилизованнай умсугутуулаах триадата буолла.
 Арҕаа Европаҕа өссө 1050 сыллаахха өйгө-санааҕа, культураҕа интеллектуальнай дьикти иитэр-үөрэтэр алыптаах кыаҕын билэн, Альфонс VI хоруол дыбарыаһыгар рыцардар үөрэхтэригэр саахыматы киллэрэр туһунан ыйаах тахсыбыттаах.
Саахыматынан утумнаахтык, киэҥник дьарыктаныы, тэрийии — бүтүн норуоттар менталитеттарыгар үтүөнэн дьайбыт көстүүлэрэ бааллар: еврейдэр оҕолорун быдан былыргыттан саахыматтата оонньотоллоро биллэр.
 Оттон бу нация бары уобаласка өйүнэн, дьоҕурунан, киэҥи-куоҥу толкуйдуурунан уратылааҕа аан дойдуга аатырар.
 Бу икки түгэн бэйэ-бэйэлэрин кытта сибээстээхтэрин сахалар холобурдарыгар да көрүөххэ сөп: им балайга түҥ хааһах курдук сайдыыта суох хараҥа, ыар олоххо олорон кэлбит норуот диэтэххэ, ХХ үйэ түннүгүнэн сардаҥа тыкпытыгар өй-санаа, духуобунас көймөстүбүтэ төлө биэрбитин курдук буолбата дуо?! 
Туохха барытыгар: наукаҕа, искусствоҕа, политикаҕа былыргыттан традициялаах омуктар кэккэлэригэр таҕыстыбыт, баар буола түстүбүт буолбаат! 
Ол төрдө батталга-атаҕастабылга олорбут өбүгэлэрбит кыра оҕолорун сыҥаһалыахтарыттан ыла "саахымат ийэтэ" диэн ааттанар дуобат оонньуутугар өйдөрүн-санааларын гимнастикалатар үтүө үгэстэригэр сыппата буолуо дуо? 
Аны билиҥҥи кэмтэн: "друг степей" диэнинэн биллэр калмыктар биһигиннээҕэр 2,5 төгүл аҕыйахтар, соҕотох Ленскэй улууспут территориятын саҕа, тимир суоллар тэлитэ көтөн ааһар сирдэригэр, ыар криминаллаах, сэриилээх Кавказ тэллэҕэр олорон, олус эдэр, талааннаах, бэйэлэрин уоллара К.Н.Илюмжинов президенниэҕиттэн ыла начальнай кылаастарга "бүттүүн саахымат үөрэхтээһинин" киллэрэн, уларыта тутуу сылларын, "оҕо буруйу оҥоруутун проблемата суох туораата" диэн аан дойдуга тарҕана
Онно холоотоххо, биһиэхэ амырыын алдьархайдаах дьайыылаах, аныгы сайдыылаах олох араас субкультурата хаарыаннаахай ыччаппытын саамай сайдар-ууһуур кэмнэригэр сиир абааһылардыы былдьаан-халаан баралларыттан соҕотох биири: прокуратура этэринэн, сылга 20-24 тыһыынча, онтон үксэ "дэриэбинэлии хааннаах холуобунай буруйдар оҥоһуллалларыттан ытырыктатан, саатар, аҥара-чиэппэрэ аччыыра буоллар дии саныыгын.

Ыччаппыт тоҕо маннык кэбэҕэстик саҥаҕа хоттороруй? Мин санаабар, иитиибит-үөрэтиибит төрдө түҥнэһиннэ.
 Омун буолбатах, ханна даҕаны ыаллар оҕолорун, бастатан туран, бокса, тустуу, күүс спордугар үөрэттэрэллэр.
 Иллэҥ кэмнэрин уулуссаҕа тэбиэлии оонньооһуҥҥа атаараллар.
 Сахалыы өй-майгы дьарыйар кэмэ ордубат.
 Онон оҕолор, охсууну-тэбиини оонньуу курдук баһылаан улааталлар.
 Ситэн-хотон, кэлин түгэн түбэстэҕинэ, эчэтэн, тыыны быһа тэбэн баран, түбэстэхтэринэ эрэ, "бабат" дииллэр.
 Маннык кыыллыы-сүөһүлүү майгы кэлтэйдээбитин көннөрөргө уонна өбүгэлэрбит иитэр-үөрэтэр үгэстэригэр төннөргө билиҥҥи олох сүрүн сокуонун — барыс иһин умса-төннө харбыалаһар кэмҥэ тастан көмөнү эрэйэн, олорон биэрии — көннөрүллүбэт алҕас.
 Онон хас биирдии киһи, ыал, түөлбэ бэйэтэ быыһанар дьаһалын булунуохтаах.

Билигин үгүс дойдулар аан дойдуга глобализм күөттээбит үрдүк цивилизованнай олоҕор өйү-санааны, духуобунаһы сайыннарыыга эмиэ биир туһалаах ньыма быһыытынан оскуолаларга саахымат уруоктарын киллэриигэ маассабайдык туруннулар.
 Бу дьыалаҕа уопут, үтүө түмүк, дьаһал даҕаны эмиэ элбэх.

Аан бастакынан, 1823 сыллаахха Германия Штребек диэн сэлиэнньэтин оскуолатын программатыгар киирбитэ.
 Онтон ыла дириҥэтэн, дэриэбинэ үгэстэригэр кыыһы кэргэн ылааччы төрөппүттэрин саахымакка кыайыар диэри өтөн киирэн, аан дойдуну сөхтөрөллөр.
Биһиги дойдубутугар ааспыт үйэ ортотугар уһулуччулаах педагог В.А.  Сухомлинскай "Сердце отдаю детям" кинигэтигэр: "Без шахмат нельзя представить полноценного воспитания умственных способностей и памяти.
 Игра в шахматы должна войти в жизнь начальной школы, как один из элементов умственной культуры," —диэн суруйбута.

Саха сиригэр М.Е.  Николаев, Президент буолан олордоҕуна, оскуолаларга саахымат уруоктарын киллэрэр туһунан СР үөрэҕин министрин бирикээһэ 17.11.2000 с.  тахсыбыта.
 10 тыһ.  саахымат комплега, 2,5 тыһ.  чаһы аҕалыллан, оскуолаларга тарҕатыллыбыта.
 Кэлин 2006 сыллаах үөрэх дьыла саҕаланыытыгар "Шахматы в школах РС(Я)" диэн темаҕа "Шахматы — как технология развития интеллектуального потенциала детей" диэн концепциялаах конгресс ыыттарбыта.
 Ити үрдүнэн дьыала миэстэтиттэн сыҕарыйбата.
 Ону мин оскуолалар директордара аахайбаттарыттан туормастанар эбит диэн санааҕа кэллим.
 Ол манныктартан: бастакытынан, оскуолалар администрацияларын кытта кэпсэтэн, сөбүлэһиннэрэн, саахымат уруоктарын тута киллэртэрбит түбэлтэлэрдээхпиттэн.
 Иккиһинэн, быйыл саас Дьокуускай 10 оскуолаларын директордарын, завучтарын кытта: тоҕо саахымат уруоктара киирбэтэхтэрин туһунан кэпсэппиппиттэн.
 Онно биричиинэтин араастык: үөһэттэн ыйыы, учуутал, инвентарь, штат суоҕунан быһаардылар.
 Бу барыта күдээринэ эппиэт буоларын көрдөрөр дииргэ тиийиллэр.

1. Үөһэттэн ыйыы туһунан. РФ үөрэҕин министрин 2211 №-дээх бирикээһэ 18.05.2004 с. "О развитии шахматного образования в системе образования РФ" тахсыбыт. 
Саха сиригэр тахсыбытын туһунан үөһэ этиллибитэ. 
Быһаарыыта да суох өйдөнөр суол ини.
2. Учуутал туһунан. 1 №-дээх ДьПК 1994 сылтан саахымат оонньуутугар биирдии сыллаах программанан үөрэтэлээн, 2,5 тыһ. кэриҥэ начальнай оскуолаларга үөрэтэр уопсай методиканы баһылаабыт специалистары таһаартаата, ол иһигэр 600-тэн тахса "саахымат учуутала" диэн эбии идэлээхтэри сертификаттаан атаартаата. Маннык уопут Россия үрдүнэн да баара биллибэт.

Манна бииргэ тохтоон ааһар наадалаах.
 Саахымат учуутала — олус боростуойа суох саҥа идэ.
 Кини оҕолору саахыматчыт гынар, спортивнай сыала суох үөрэтэр.
 I кылаастары үөрэх дьылын хайаан даҕаны бастакы нэдиэлэттэн (төһө хойутуугун да, соччонон туһата соппоон иһэр) сатаабаттары, баҕарбаттары, өйдөөбөттөрү, араас адьынаттаахтары — бука барыларын педагогика методикатын араас ньымаларынан, кими да мөхпөккө, сэмэлээбэккэ, хайҕаабакка, күрэхтэһиннэрэн хомоппокко, сэрэнэн-сэрэнэн, ыарахан, уустук оонньууга угуйан-умсугутан, үөрэх дьыла бүтүүтүгэр (талааннаахтары, баҕалаахтары эрэ талан, үөрэтэ үөрэммит тренердэр этэллэринэн, "ньаҕайдаһан"), саахыматы грамотнайдык оонньууру саҕалыыр эрэ гына үөрэтэри ситиһиэхтээх.
 Ылбычча киһи тулуйбат-тэһийбэт дьыалата.
 Оннооҕор 2-лии сыл үөрэммит биһиги студеннарбытыттан аҥардарын эрэ кэриҥэ экзамен туттаран, сертификат ылаллар.
 Ол сиэрдээх.
 Бэл гроссмейстердар даҕаны, бу улуу оонньууга эрэллээхтик санамматтар.
 Онон биһиги выпускниктарбыт республика бары муннуктарыгар сэмэйдик үлэлии сылдьалларын булан, өйдөөн-көмөлөһөн, итэҕэйдэххэ, кыайар кыахтаахтарын сорох оскуолаларга биһиги оҕолорбут үөрэтэ сылдьаллара туоһулуур.
 Оннооҕор быйыл бүтэрбит студеммыт госпрактикатыгар сылдьан, аҕыйах саахымат уруогун биэрбитин көрөн, Сунтаар Сиэйэтин төрөппүттэрэ оҕолорун дьарыктаннарбыттар, өссө харчы төлөөн, суолун төлөөн ыыппыттар, махтаммыттар.

Уопсайынан, саахымат учууталын функциятын ситэ өйдөөбөт, сыыһа ирдэбили туруоруу, үрдүттэн "суох" диэһин элбэх буолан баран, начальнай кылаастарга ураты методиканы үөрэтэн баһылаабыт, ученай-педагог И.Г. Сухин алын кылаастарга анаан оҥорбут методикалаах программатынан сэбилэммит дьиҥнээх саахымат учууталлара бары улуустарга тэнийдилэр.

3.  Инвентарь туһунан.
 Тулагы оскуолатыгар саахымат уруогун киллэрэргэ быһаарынан, биллэрбэккэ сылдьыбыт, 1 №-дээх ДьПК бүтэрбит О.Д. Луковцеваны анаабыттар.
 Ольга Дмитриевна саҥата-иҥэтэ суох оҕолорун төрөппүттэрин кытта демонстрационнай дуосканы, остуолларга оонньуур дуоскалары кырааскалатан, фигураларын туустаах тиэстэттэн оҥорторон, туруортаан, бэртээхэй, оҕолор илиилэринэн айыллыбыт саахымат кылааһын аһан, үлэлэтэ сылдьар.
 Сатаатахха, олус даххаһыйбакка, биир-биэс харчыта да суох саҕалыахха сөп эбит буолбаат!
4.  Штат туһунан. Россия Үөрэҕин академиятын үөрэҕирии уонна педагогика теориятыгар институтун научнай сотруднига И.Сухин суруйарынан, факультативтар саҥа көлүөнэлэригэр анаан, начальнай кылаастарга 2-3-түү чаас бэриллэр. 
Учуутал онтон саахымат уруогар биэриэн сөп эбит, эбэтэр оҕо сүрэҕэр-быарыгар күлүүсчээни булан, наадыйар буоллаҕына, толкуйдуу үөрэтэргэ. Дьэ, ити курдук, баҕардахха, туох да мэһэй суох эбит. 
Быйылгы үөрэх дьылыгар оскуолаҕа киирэр оҕолоох күндү төрөппүттэр, чыычааххыт оҕото аныгы сайдыылаах цивилизованнай хабыр общество аанын бастакы үктэлигэр дугунар кэмигэр толкуйданыҥ: куоттарбакка дьаһаныҥ диэн сүбэлиэхпин баҕарабын. Өйдөөх киһи хаһан-ханна даҕаны өлбөт-сүппэт!
