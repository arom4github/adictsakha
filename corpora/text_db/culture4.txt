Математиканы сахалыы үөрэтиэххэ сөп дуо?<br>ЕГОР НИКОЛАЕВ<br>Кыым  хаһыат №46 08.11.2012
Саха сиригэр математиканы икки тылынан үөрэтии сэбиэскэй кэмнээҕи биир кэлим судаарыстыбаннай үөрэх систиэмэтигэр саҕаламмыта. 
Тоҕо диэтэххэ, Өктөөп өрөбөлүүссүйэтин кэнниттэн оскуола дьыалата судаарыстыбаҕа бэриллэн, национальнай өрөспүүбүлүкэлэр оҕолорун төрөөбүт тылынан үөрэтэр быраабы ылбыттара. 
1959 с. РСФСР Үрдүкү Сэбиэтэ оскуола систиэмэтигэр "үөрэх оҕо төрөөбүт тылынан ыытыллыахтаах" диэн сокуону ылыммыта.
Онон 1917-1990 сс. – сэбиэскэй кэмнээҕи биир кэлим оскуола атаҕар туруута, сайдыыта уонна барҕарыыта этэ. 
Оттон билигин даҕаны саха, нуучча тылын тэҥэ атын биридимиэттэри (омук тылын, математиканы, физиканы, химияны, о.д.а.) сахалыы үөрэтэргэ тахсыбыт далааhыннаах хамсааhын туhунан кэпсэтии салҕанан бара турар.

Дьэ, ол туһунан педагогика билимин дуоктара, М.К. Аммосов аатынан ХИФУ, Математикаҕа уонна информатикаҕа институтун бэрэпиэссэрэ Антонина Ивановна Петрова сиһилии кэпсиир.

– Антонина Ивановна, Саха сиригэр үөрэҕирии систиэмэтин дириҥник ырыппыккын билэбит. 
Оттон ити сокуон Саха сиригэр хайдах киирбитэй?

– Сэбиэскэй кэмнээҕи судаарыстыба биир кэлим оскуолата сүһүөҕэр туруутун маннык түһүмэхтэргэ араарыахха сөп:
Маҥнайгы кэрдиис (1917-1918 сс.). 
Саҥа сэбиэскэй судаарыстыбаҕа булгуччулаах начаалынай уонна бүттүүн булгуччулаах орто үөрэх киирбитэ.

Иккис кэрдиис (1919-1923 сс.). 
Үөрэх устуоруйатыгар аан бастаан национальнай оскуолаҕа үөрэнэр оҕо төрөөбүт тылынан үөрэнэр буолбута. 
Саха АССР-га саха тыла бастакы сүһүөх оскуолаларга үөрэтии тылын быһыытынан киирбитэ. 
1918 с. РСФСР Наркомпроһа "О школах национальных меньшинств" диэн уурааҕы таһаарбыта. 
Ити уурааҕы олоххо киллэрээри 1920 с. балаҕан ыйыгар Саха сиринээҕи ГубОНО саха оҕолоро үөрэнэр алын сүһүөхтэригэр (ступень) сахалыы үөрэтиэххэ диэн быһаарбыта.

Үһүс кэрдиискэ (1924-1930 сс.) биир кэлим үлэ оскуолатын устаабын ылыммыттара. 
С.А. Новгородов алпаабытын туһанан сахалыы саҥа сурукка көспүттэрэ. 
Саха АССР Наркомпроһугар сахалыы үөрэтиигэ көһөргө анал хамыыһыйа тэрийбиттэрэ. 
Маныаха норуот үөрэҕириитин бастыҥ үлэһиттэрэ киирбиттэрэ – С.Н. Донской, Н.Е. Афанасьев, И.А. Рогожин уо.д.а. 
Баар кыаҕы учуоттаан туран хамыыһыйа оскуолалар сыыйа-баайа төрөөбүт тылынан үөрэтиигэ көһөр былааннарын оҥорбута. 
Ол былааны Наркомпроска 1926 с. атырдьах ыйын 25 к. бигэргэппиттэрэ. 
Былаан быһыытынан 1926-1927 үөрэх сылыгар бастакы сүһүөх 1-2 кылаастарыгар бары биридимиэти сахалыы үөрэтэр былаан торумнаммыта. 
Онон ити көһүү 1928-1929 сс. 1-4 кылаастарга сахалыы үөрэтиинэн түмүктэниэхтээҕэ.

Төрдүс кэрдиис (1931-1945 сс.). 
Бүттүүн начаалынай үөрэхтээһин киириитэ. 
Бастакы сүһүөх оскуолалары биэс уонна сэттэ сыллаах диэҥҥэ араарбыттара. 
Үөрэх тэрилтэлэрин ситимэ кэҥээбитэ. 
Саха АССР Бырабыыталыстыбата өрөспүүбүлүкэҕэ педагогическай үөрэх тэрилтэлэрин элбэппитэ. 
Ол кэмҥэ 4 педучилище, педрабфак, учууталлар уонна педагогическай институт (1934 с.) үлэлииллэрэ. 
Ол түмүгэр орто уонна үрдүк идэлээх, саха тылынан үөрэтэр учууталлар элбээбиттэрэ.

Бэһис кэрдиис (1946-1963 сс.). 
Сэрии да кэнниттэн сахалыы тылынан үөрэтии салҕаммыта. 
Үөрэх тиэрминин сайыннарыы уонна үөрэх кинигэтин нуучча тылыттан тылбаастааһын барбыта. 
1959 с. муус устар 16 к. РСФСР Үрдүкү Сэбиэтэ оскуола систиэмэтин уларыта тутар сокуону ылыммыта. 
Онно 15-с ыстатыйаҕа "оскуолаҕа үөрэтии үөрэнээччи төрөөбүт тылынан ыытыллар" диэн суруллубута. 
Оҕону төрөөбүт тылынан үөрэтии бириинсибэ дойдуга салгыы сайдан барбыта.

Алтыс кэрдиис (1964-1965 сс). Саха тылынан үөрэтии тохтооһуна.
 Саха АССР-га үөрэх кинигэтэ тылбаастаммат буолбута. 1963 с. 
Үөрэх министиэристибэтэ 1-128 №-дээх "О преподавании в якутских школах математики, физики, химии и черчения на русском языке, начиная с 6 класса" диэн бирикээһи таһаарбыта. 
Бирикээскэ сорох биридимиэти хайаан да нууччалыы үөрэтэр туһунан этиллэр этэ. 
Ити барыта үөрэнээччи ахсаана аҕыйыырыгар, атын да кыһалҕаҕа тиэрдибитэ.

Сэттис кэрдиискэ (1963-1990 сс). национальнай оскуолаҕа төрөөбүт тылынан үөрэтии сорук быһыытынан турбатаҕа. 
Сахалыы үөрэтии тохтообута сокуоҥҥа утарсыыны үөскэппитэ: федеральнай уонна алын сокуоннар икки ардыларыгар. 
Саха тыла бэйэтин иһигэр хаатыйаланан хаалбыта, наука тиэрминэ эмиэ. 
Ити кэм иһигэр төрөөбүт тылын уонна култууратын билбэт саҥа көлүөнэ улаатан тахсыбыта. 
Омук өйө-санаата уларыйарыгар, үйэлэргэ муспут, илдьэ кэлбит тулхадыйбат духуобунай сыаннас сүтэригэр тиэрдибитин бары да өйдүүр буолуохтаахпыт.

– Онон ити кэрдиис кэмнэр математиканы үөрэтиигэ туох туһалаах эбэтэр содуллаах буолбуттарай?

– Туhата диэн, 1917-1963 сс. сахалыы тылынан математика тиэрминэ оннун булан испитэ, нуучча тылыттан киирбит уонна интернациональнай тиэрминнэринэн байбыта. 
Тиэрмин систиэмэтэ олохсуйан барбыта. 
Ол курдук 1922 с. алтынньытыгар бастакы сүһүөх оскуола бары биридимиэттэригэр – саха тылыгар, нуучча тылыгар, математикаҕа, мироведениеҕа, географияҕа, култуура устуоруйатыгар, политкырааматаҕа – бырагырааманы оҥорон бүтэрбиттэрэ. 
Оттон 1925-1950 сс. математикаҕа үөрэх кинигэлэрин тылбаастара (7 кылааска тиийэ) үгүстэрэ бэчээттэнэн тахсыбыттара. 
Онон математическай үөрэхтээһин оччотооҕу уратытынан саха тылынан бастакы үөрэх кинигэлэрин, методическай босуобуйалары оҥоруу буолбута. 
Кинигэ тылбаастара саха тыла математика тиэрминнэрин туох да итэҕэһэ суох үөскэтэр уонна тиэрдэр кыахтааҕын, математика начаалынай кууруһун сахалыы толору үөрэтэр кыах баарын көрдөрбүттэрэ. 
Содула диэн, 1963-1990 сс. сахалыы хайысхалаах үөрэх тохтообута. Саха АССР-га тылбаастанар кинигэ тахсыбат буолбута.

– Кэлиҥҥи кэмҥэ үөрэх кинигэтин оҥоруу, математика тиэрминин тылбаастааһын хайдах туруктааҕый?

– Билиҥҥи кэмҥэ (1990 сылтан) 1991 сыллаахха "Национальнай оскуоланы сайыннарыы" кэнсиэпсийэтин бырабыыталыстыба бигэргэппитэ сүҥкэн суолталаах буолбута. 
Ол курдук саха тылынан математика тиэрминин оҥорууга элбэх учуонай кыттыбыта – математиктар, тыл үөрэхтээхтэрэ, үлэлии сылдьар учууталлар. 
Бу боппуруоска  СГУ математика факультетыгар 1991 сылтан Е.П. Жирков тэрээhининэн билим сэминээрэ, онтон салгыы эмиэ кини тэрээhининэн СГУ национальнай тылларын чинчийэр лаборатория үлэлээбитэ. 
Манна физика-математика билимин хандьыдааттара И.Г. Егоров, П.П. Петров, В.В. Максимов, физика-математика билимин дуоктардара И.И. Шамаев, И.Е. Егоров, Г.В. Томскай, Тыл уонна литэрэтиирэ институтуттан М.П. Алексеев (Дапсы) биир санаанан көхтөөхтүк  кыттыбыттара. 
Үөрэх министиэристибэтиттэн А.О. Корякина, Т.И. Петрова улаханнык өйөөбүттэрэ. 
Ол түмүгэр 1998 с. үөрэх устуоруйатыгар аан бастаан "Математика тиэрминнэрин нууччалыы-сахалыы быһаарыылаах тылдьыта" (И.Г. Егоров, П.П. Петров, А.И. Петрова) орто да, үрдүк да оскуола кууруһугар туттарга анаан оҥоһуллубута, СӨ Үөрэҕин министиэристибэтэ бигэргэппитэ. 
Бу тылдьыт электроннай көрүҥэ 2000 с. СГУ Математикаҕа уонна информатикаҕа институтун устудьуоннарын дипломнай бырайыактарыгар киирбитэ. 
Билиҥҥи кэмҥэ математика учуобунньуктара ити тылдьыт ирдэбилигэр олоҕуран тылбаастанар. 
Ол эрээри үөрэх кинигэтин тылбаастыырга араас барыта тахсааччы.
 Холобур, ити тылдьыттан букатын атын тыллаах-өстөөх биир саарбах үөрэх кинигэтэ тахсан хаалан (ол кинигэ билигин да баар), оччолорго учуобунньук да тылбааһын, тылдьыт тахсарын да харгыстыы сыспыттаах. 
Ол "ааптары" оччотооҕу Үөрэх министиэристибэтин кэллиэгийэтигэр ыҥыран кэпсэппиттэрэ. 
Эмиэ ити курдук "алҕас" мин "Математика 4" тылбаастаабыт кинигэм букатын атын киhи аатынан тахсан, тус бэйэм да, бииргэ үлэлээбит кэллиэгэлэрим да, ити нэгэй  быhыыттан олус кэлэйэн турардаахпыт. 
Аны бу кэлин эмиэ биhиги оҥорбут "Математика тиэрминнэрин нууччалыы-сахалыы быhаарыылаах тылдьытыттан" туох да уларытыыта суох кырылаччы устан ылан баран "Саха сиригэр аан бастаан математика тиэрминнэрин тылдьытын оҥордум" диир "ааптар" үлэтэ бэчээттэнэн тахсыбыт. 
Онон үөрэх кинигэтин оҥорууга, уопсайынан, бэлэмэ суох, итинник биирдиилээн "ааптардары" чугаһатыллыа суохтаах. 
Ол содула улахан охсуулаах, элбэх учуонай да, дьиҥ билиилээх да дьон үлэтин мэлитэн кэбиһиэн сөп.

– Антонина Ивановна, математика бэрэпиэссэрэ буоларыҥ быһыытынан эт эрэ – математиканы оскуолаҕа сахалыы үөрэтиэхтээхпит дуу, суох дуу?

– Аан дойду барыта төрөөбүт тылынан үөрэнэр. 
Арай биhиэхэ эрэ баччааҥҥа диэри "сахалыы үөрэтиэхтээхпит дуу, суох дуу?" диэн мөккүhэрбит, булкулларбыт, үксүгэр куттанарбыт, сэнэнэрбит олус хомолтолоох.
 "Оҕо сахалыы үөрэннэҕинэ, нууччалыы билиэ суоҕа" диэни кытта олох сөбүлэспэппин, утарабын. 
Математика билим биридимиэтин быhыытынан үгүс тиэрминэ интернациональнай. 
Холобур, "математика", "алгебра", "геометрия", "тригонометрия", "теорема", "аксиома", "сфера", "квадрат", о.д.а. тиэрминнэр үксэ грек омуктан киирбит, математика үөскүөҕүттэн олохсуйбут тиэрминнэр. 
Ону ким да тылбаастаан уларытар соругу туруорбат. Оттон ити өйдөбүллэр тугу бэлиэтииллэрин омук бэйэтин тылынан "аах", "суруй", "суоттаа", "хатылаа", "бигэргэт", "чинчий", "геометрияны үөрэт", "кэрчиги тарт", "алгебра тэҥнэбилин суоттаа" диэн хайдах үөрэппэт буолуон сөбүй?! 
Холобур, мин көлүөнэм уонна инники көлүөнэ бары сахалыы үөрэнэн кэлбит дьоммут. 
Онно төрөөбүт да, нуучча да тылын билбэт киhи суох, саха научнай-тэхиниичэскэй интэлигиэнсийэтэ буолбут көлүөнэбит.

– Оҕону математика, физика, химия курдук биридимиэттэргэ төрөөбүт тылынан үөрэтиигэ атын үтүө холобур баар дуо?

– Татаардар математиканы үрдүк үөрэх кыһаларыгар тиийэ татаардыы үөрэтэллэр. 
Бэл, дьиссэртээссийэни татаардыы тылынан көмүскүүллэр. 
Кинилэргэ судаарыстыба (чуолаан оччолорго бэрэсидьиэннэрэ М.Шаймиев)  күүстээх өйөбүлү оҥорбут. 
Бырабыыталыстыбаҕа тиэрмини оҥорор хамыыһыйалаахтар. 
Онон туох-баар орто да, үрдүкү да оскуолаҕа үөрэтэр кинигэлэрин бэйэлэрин тылларыгар тылбаастатан, тупсаран оҥорторон ылбыттар. 
Уонна онно үлэлээбит  дьону барыларын өрө тутан, хамнастаан, оттон 12 киhини Судаарыстыбаннай бириэмийэ лауреата оҥорбуттар.

Онно холоотоххо, биhиги оҕолорбутун үөрэтэргэ сахалыы кинигэбит баччааҥҥа диэри тиийбэтэ, ону хамсатар күүс көстүбэтэ хайдах курдук ыраах ньүдьүрээн хаалбыппытын көрдөрөр. 
Тылбытын суһаллык Татарстан курдук көрүнүөхпүтүн наада.
 
