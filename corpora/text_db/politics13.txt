Сири сиксигинэн сэрии туһунан<br>ВИТАЛИЙ СУР<br>Кыым  хаһыат №13 (21955)   08.04.2010

Москуба метротугар буолан ааспыт дэлби тэптэриилэр аан дойдуну атыйахтаах уулуу аймаатылар диэххэ эмиэ сөп эрээри, манныкка түбэһэр хайдаҕын тустаахтар эрэ ис-хаан билэллэрэ буолуо. 
Дьон "куһаҕан сонуҥҥа" үөрэнэн да хаалла — сарсыардаттан киэһээҥҥэ диэри тэлэбиисэргэ көрөрбүт  — өлөрсүү-өһөрсүү, көмпүүтэргэ оонньуурбут — "эн террорист, мин террорист".
 
Кулун тутар 29 күнүгэр бырабыыталыстыба бэрэссэдээтэлэ Егор Борисов Москубаҕа буолбут быһылааннарга сыһыаннаан мунньах ыытта.

Мунньахха вице-премьердэр Анатолий Скрыбыкин уонна Юрий Куприянов, бэрэсидьиэн уонна бырабыыталыстыба дьаһалтатын салайааччытын бастакы солбуйааччыта Александр Терентьев, ис дьыала миниистирэ Яков Стахов, Ыксаллаах быһыы-майгы министиэристибэтин Саха сиринээҕи салаатын начаалынньыга Александр Горкун, ФСБ управлениетын начаалынньыгын солбуйааччы Олег Пасютин, ис дьыала миниистирин солбуйааччыта, уопсастыбаннай милииссийэ начаалынньыга Олег Лебедь кытыннылар.

Премьер-миниистир федеральнай киинтэн киириэхтээх дуу, киирбит дуу дьаһаллартан тутулуга суох дьон-сэргэ тоҕуоруһар сирдэригэр болҕомтону үрдэтэргэ эбии миэрэлэри ылар, олоҕу-дьаһаҕы хааччыйар бары эбийиэктэри, айан-суол ситимнэрин кытаанах хонтуруолга ылар наадалааҕын эттэ.

Юрий Куприянов уонна Александр Терентьев "Лубянка" уонна "Парк культуры" ыстаансыйаларга эмсэҕэлээбит дьон ортотугар Саха сирин дьоно баалларын-суохтарын чуолкайдыылларыгар ыйда. 
Тоҕо диэтэххэ, эмсэҕэлээбит элбэх киһи быыһыгар кимнээхтэрэ, хантан сылдьаллара биллибэт дьон билигин да элбэх.

Ону таһынан, Миграция сулууспатын управлениета Саха сиригэр омук дьоно олохтоммут квотаны таһынан кэлэллэрин кытаанахтык хонтуруоллуохтаах. 
Кырдьык, ол дьон квотаны лаппа таһынан бааллара харахха быраҕыллар. 
Даҕатан эттэххэ, ирдэбилгэ сылдьар террористары Саха сириттэн булаттаабыт түбэлтэлэрэ эмиэ баар.

Ааспыт субуотаҕа Аллараа Бэстээххэ биир кэтэх сапыраапкаттан бэйэ оҥоһуута дэлби тэптэрэр тэрили булбуттара. 
Ол эбэтэр терроризм куттала биһиэхэ эмиэ илэ тиийэн кэлбит. 
Яков Стахов этэринэн, эспэртиисэ дэлби тэбэр тэрил буоларын бигэргэппит, оттон быраабы араҥаччылааччылар билигин маны хас да хайысханан силиэстийэлии сылдьаллар. 
Ол иһигэр үп үллэһигиттэн, харчы хатааныттан силистээх быһыыны-майгыны эмиэ.

Оттон Александр Горкун Саха сирин бары этэрээттэрэ кулун тутар 29 күнүттэн, олохтоох бириэмэнэн 15 чаас 23 мүнүүтэттэн "готовность номер один" турукка сылдьаллар диир.
 
Устан ааспыт чуумпу кытылбыт
 
Туох да омуна суох, маннык түгэннэргэ түүл курдук ааспыт дойдубутун — Сэбиэскэй Сойууһу — ахтан-санаан кэлэҕин. 
Биһиэхэ чуумпутун аайы, аан дойду үрдүнэн оччоҕо даҕаны терроризм муҥутаан турар кэмэ этэ. 
Анаан үөрэтэр дьон суруйалларынан, 1990 сылга, ол эбэтэр Сэбиэскэй Сойуус ыһыллыар диэри, терроризм билиҥҥитээҕэр өссө киэҥ далааһыннаах эбитэ үһү. 
Холобур, террордуур бөлөхтөр ахсааннарынан. 
Ол гынан баран, бүтүн норуоттары утарыта туруорар таһыма суох этэ диэн буолар.

Оччоттон баччаҕа диэри баппат исламистартан саҕалаан, ИРА (Ирландия өрөспүүбүлүкэтин аармыйата) байыастарыгар, Баскония уонна Корсика сепаратистарыгар тиийэ. 
Ол сахха "Кыһыл биригээдэлэр" Италияны, туох да омуна суох, "иннэ үрдүгэр" олордо сылдьыбыттара — Милан вокзалын дэлби тэптэрэн баран, Италия премьер-миниистирин уоран илдьэн дьууктаан кэбиспиттэрэ. 
Бу "Кыһыл биригээдэлэр" Германияҕа кытта дьулаан дьон этилэр. "Черный сентябрь" бөлөх 1972 сыллаахха Израиль Олимпиадаҕа сүүмэрдэммит хамаандатын кыргыбыта, "Хезболла" 1983 с. хаһаарымалары дэлби тэптэриитигэр  Эмиэрикэ 263, боронсуус 58 байыаннайдара өлбүттэрэ. 
Оттон "Кыһыл кхмердэр" 1975 с. хараабылы былдьаабыттарыгар эмиэрикэлэр спецназтара киирэн "ыт буолбуттара" — 41 өлбүтэ, 50 бааһырбыта. 
Онтон ыла кинилэр өстөөх буору кытта буор буола буомбаланыар диэри сирэй киирэн быстарбат буолбуттара диэн баар. 
Туроктар "Сур бөрөлөрө" Рим паапатын бааһырдыбыттара.

Аан дойдуга сөмөлүөттэри күн аайы кэриэтэ күрэтэллэрэ — арай "хара санаа импиэрийэтин" олохтоохторо "Аэрофлот" сөмөлүөттэринэн көҥүл-босхо көтөрбүт, оттон лүөччүктэр ааннарын да саба сатаабаттар этэ. 
Ол да буоллар биирдэ аҕалыы уол Бразинкастар диэн литовецтар сөмөлүөтү АХШка күрэтэн тураллар. 
Онно тиийэн стюардесса Надя Курченконы өлөрбүттэрин манньатыгар "дэмэкирээтийэ" судаарыстыбатыттан биэнсийэ анаппыттара.

Соторутааҕыта, бадаҕа, эбии биэнсийэни анатаары эбитэ дуу, "юниор" Бразинкас аҕатын ытан кэбиспитэ.
 
Аан дойду сэриитэ
 
Санаан көрүҥ: Сэбиэскэй Сойуус мөлтөөн истэҕин аайы терроризм өтөн киирэн испитэ. 
Маассабай терроризмы, ол эбэтэр бүтүн дойдуну буомбалааһыны АХШ хаһан оҥорбутай? 1986 сыллаахха — былааска Горбачев кэлбитин кэннэ — Ливияны "террористары саһыаран сытаҕын" диэн буруйдааһын кэнниттэн буомбалаабыттара.

Сэбиэскэй Сойуус эстибитэ ыраатта, оттон Пентагон тоҕо сэриигэ ороскуотун аччаппатый? 
Тоҕо диэтэххэ, сэрииттэн аһаан-сиэн олорор дьон халыҥ аармыйата баар. Пентагон, ЦРУ, ФБР... ФСБ.

Экэниэмикэни сүрүннээһин саамай былыргы ньымата — сэрии. Этэргэ дылы, "кому война, кому мать родна". 
Күн бүгүн аан дойду барыта терроризмы утары сэриигэ турунна. 
Ханна барыаххыный? 
Индонезия терроризмы утары сойууска киирэртэн аккаастанан, "биһиэхэ ислам террористара суохтар" диэбитин дорҕооно да сүтэ илигинэ Балига дэлби тэптэриилэр, 
Кытай, Франция, Арассыыйа Ирак сэриитин утарааттарын кытта — "Норд-Ост" кэнсиэрдиир саалаҕа саба түһүү араллааннара буолбута дьикти буолбатах дуо?

Билигин Арассыыйаҕа сүүс киһи баһыгар —  уу кыһыл оҕолуун, бүдүк буолбут кырдьаҕастыын — биир милииссийэ үлэһитэ тиксэр. 
Онуоха ФСБны, араас СОБРдары, ОМОНнары эбэн кэбистэххинэ, икки төгүл элбэх нэһилиэнньэлээх АХШтан ордук "араҥаччылыыр" дьонноох курдукпут. 
Онуоха холоотоххо, Сэбиэскэй Сойууска милииссийэни дэҥҥэ көрөр этибит диэххэ наада.

Сэриини кимнээх баһылаан-көһүлээн ыыталларый? 
Террор сэриитин "бэтэрээннэрэ" ИРА, Хезболла, дьоппуоннар "Кыһыл аармыйалара" дуо? 
Кинилэр билигин да сэриилэһэллэр — холобур, "Кыһыл биригээдэлэр" субу соторутааҕыта Италия икки ханнык эрэ чунуобунньугун өлөрөн тураллар. 
Ол да буоллар, сэриини ЦРУ Афганистан сэбиэскэй диэки былааһын утары охсуһарга анаан айан-тутан таһаарбыт тэрилтэтэ "Аль-Каида" баһылыыр-көһүлүүр. Ц
РУ бэйэтин "оҕотун" билигин да бүөбэйдиирин туһунан суруйуу элбэх. 
Оттон дэлби тэптэриилэри таһынан наркотигынан террордааһын иэдээнин ким суоттаан таһаарыа баарай?
 
Астыга суох киирсии
 
Ханнык баҕарар буруйу — күлүгээннээһин буоллун, терроризм буоллун — утары охсуһуу саамай көдьүүстээх ньымата суут буолар.

Түргэн уонна аһаҕас суут диэн тоһоҕолоон бэлиэтиэххэ наада. 
Бу былыр-былыргыттан биллэр дьыала.

"Срок давности" диэн баар. 
Бу буруйу оҥоруу "умнуллубутун" дуу, "бырастыы гыныллыбытын" дуу көрдөрөр дьыала буолбатах — бу суут итинник буруйу оҥорууну сэрэтэр, аны хатыламматын хааччыйар оруолун толорботоҕун бэлиэтэ. 
Атыннык эттэххэ, суут кэмигэр буолбата, сэрэтэр аналын толорбото, онон сууттаан да туһата суох диэн өйдөбүллээх.

Ол биһиэхэ ханан да суох диэн көнөтүнэн этиэххэ наада.

Террористар диэн, биһиги туспутугар сирэйэ-хараҕа, аата-суола суох үһүйээн кэриэтэ дьон буоллулар. 
Кинилэри ханна эрэ — Путин сабаҕалыырынан — "туалекка", Медведев бигэргэтэринэн, "дотла!" — "мочи" гыналлар быһыылаах.

Үһү-таамах курдук ааттар иһиллэллэр — Саид Бурятскай, бу сырыыга ханнык эрэ Матаев.

"Дьааһыкка" бүдүк-бадык хартыына — спец-сулууспалар ханнык эрэ дьиэни сэриилииллэр уонна, үгэс курдук, ханнык эрэ террордуур аактаҕа кыттыбыт боевик өлүгүн булаллар. 
Муҥ саатар, биирдэ эмэ тыыннаахтыы туттахтара дуу.

"Норд-Ост" кэнсиэрдиир саалатыгар хайдах этэй? 
Атыыр оҕуһу сутуруктарынан охсон өлөрөр суон сурахтаах спецназ байыастара тоҕо биир даҕаны боевигы тыыннаахтыы ылбатахтарай? 
Бу гаастан сүһүрэн, кыл тыыннара эрэ ордубут дьонтон, муҥ саатар, биир киһини. 
Террористар сибээстэрин, силистэрин-мутуктарын билэ сатаабакка үрдүттэн кыдыйыы, хайдах эрэ, туоһулары суох оҥортуурга майгынныыр буолбатах дуо?

Аһаҕас суут туһунан этэ да барбаккын. 
Өйдүүр тухары, "өҥнөөх" боевиктартан, бадаҕа, Радуев эрэ сууттаммыта. Төбөтүн аҥаара суох киһи.

"Гестапо тойоно" Мюллер этэринэн, кистэлэҥи "икки киһи билэр буоллаҕына, сибиинньэ кытары билэр" буолуохтаах этэ. Оттон, холобур, дэлби тэптэриини хас киһи бэлэмниэн сөбүй? 
Соҕотох буолбатаҕа чуолкай. 
Онуоха эбии шахиды бэлэмнээн таһаарыы тайылҕаннаах дьыала буоларын субу да олорон сэрэйиэххэ сөп. 
Соҕотох "өлөбүн" диэн санааттан аралдьыппакка метроҕа аҕаларыҥ да кырата суох дьыала — төһө да Кораны итэҕэйбитин иһин, киһи аата киһи — күн сирэ айылҕатын быһыытынан баҕалаах. 
Итинтэн сылыктаатахха, Москубаҕа бүтүн "тэрилтэ" үлэлиир буолуохтаах. 
Аны туран, билигин хас хардыы аайы видео-камера. 
Оннооҕор биһиги кыракый куораппытыгар күнүстэри-түүннэри утуйбат "харахтан" халты буолар ыарахан курдук. 
Ол быһыытынан уонна "дьааһыктан" да кэпсииллэринэн, шахид дьахталлары арыаллаан киирбит икки дьахтар уонна биир эр киһи дьүһүннэрэ-бодолоро биллэр. 
ФСБ курдук тэрилтэҕэ, дьиҥинэн,  бу дьыаланы арыйыы улахан таһаҕас буолуо суохтаах этэ. 
Ол кэннэ аһаҕас, бар дьон астынарын курдук сууту тэрийии, дьиҥэ, спец-сулууспа албан аата төннөрүн кэриэтэ буолуохтаах этэ.

Ол эрээри тоҕо эрэ көхсүбүнэн сэрэйэбин: "дэлби тэптэриигэ кыттыгастаахтар өлүктэрэ көһүннэ" диэн кимэ-туга биллибэт дьон сэмнэхтэрин көрдөрүүнэн бүтэрбит буолуо.

Кырдьыга да, дьыала ис дьиҥин аһаҕас суута суох хайдах билиэххиний? 
Баҕар, буруйдаахтар букатын да көстүбэт үгэстэрэ олохсуйбута буолуо дии. 
Холобур, Листьев эбэтэр Холодов өлөрүөхсүттэрэ кэмигэр тутуллубуттара, аһаҕас суут иннигэр турбуттара буоллар, Юшенков, Политковская, Старовойтова, баҕар, тыыннаах буолуо этилэр.
 
Түмүк
 
Этиллибити барытын түмнэххэ, террор төрдө-төбөтө олох-дьаһах тутулугар — бэлиитикэҕэ — сытар.

Былыр даҕаны, Сэбиэскэй Сойуус уонна АХШ утарыта турар кэмнэригэр, КГБ уонна ЦРУ биир сыалга-сорукка үлэлээбит түгэннэрэ суох буолбатах этэ. 
Ол курдук, КГБ күүһүнэн-күдэҕинэн "нуучча улуу бэйиэтэ" Иосиф Бродскай аан дойду таһымыгар тахсыбыта биллэр. 
Бу "тунеядец" туһунан туох баар хаһыатынан, тэлэбиисэринэн, араадьыйанан, аныгылыы эттэххэ, күүстээх пиар барбытын түмүгэр "диссиденнэр хамсааһыннара", атыннык эттэххэ, ССРС ыһыллыыта саҕаламмыта. 
Ону КГБ саҕалаабыта! Көрөргүт курдук, бэл, оччотооҕуга ЦРУ даҕаны, КГБ даҕаны биир сыалга үлэлээбит буолан тахсаллар.  
Эгэ, билигин дуо, аан дойдутааҕы терроризмы утары охсуһууга уопсай ыстааптаммыт тэрилтэлэр!
Ол эрээри, оччотооҕуга биһиги "террорист" туһунан остуоруйа эрэ курдук истэрбит.
 
