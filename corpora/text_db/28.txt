Комментарии к 1-му тому "Полного собрания сочинений А.Е.Кулаковского" (на якутском и русском языках). <br> Якутск .2012. 194 с. <br> Научный стиль. 
Байанай алгыһа.

  "БА" 1900 с. Таатта Амматыгар Учайга суруллубута.
  
  1900 с. К., Маҥнайгы Игидэйгэ кэргэнин Анастасия Егоровналыын кынныгар Е.В.Оросиҥҥа олорон, Боотуруускай улууһун 7-с учаастагын суруксутунан үлэлээбитэ. 
  Бу 7-с учаастакка Маҥнайгы, Иккис Игидэй, Маҥнайгы Хайахсыт, Дьүлэй нэһилиэктэрэ киирэллэрэ.
  
  
  7 нэһилиэк суруксуттарын туһунан 1900 с. Боотуруускай улуус мунньаҕын бириигэбэригэр хамнастара олус кыратын, ону даҕаны үксүн уу харчынан буолбакка, этинэн, арыынан, отунан ылалларын бэлиэтээн бараннар, "...ити инниттэн нэһилиэк суруксутунан суругу эрэ бооччойор эбэтэр дьадаҥы, туох да атын дьарыга суох дьон эрэ үлэлииллэр" диэн тоһоҕолоон эппиттэр.
  
  
  Онон К., Боотуруускай улууһугар реальнай училищены бүтэрбит соҕотох киһи, сэниэ соҕус ыал оҕото, баай ыал күтүөтэ, "атын дьарыга суох дьон" кэккэтигэр түбэһэр. 
  Бүтүн улуус аҕа баһылыктарын итинник сыанабыла бэйэтин кыаҕын билинэр, өйүнэн-санаатынан сайдыылаах, күөгэйэр күнүгэр сылдьар 22—23-тээх эдэр киһиэхэ балай да ыарахан буолуохтаах.
  
  
  Итини сэргэ, кини 1901 с. дневнигэр бэйэтиттэн кыбыстан, хомойон суруйбут тылларын холбуу туттахха, К. оччотооҕуга дууһатын моорута, күннэтэ тарбыы сылдьар сүрэҕин ыарыыта дьэҥкэтик көстөн кэлэр уонна өйүн-санаатын тургутан көрүүгэ тирэх буолар: Урут син хамнастаах, дуоһунастаах үлэтиттэн (улуус суруксутун көмөлөһөөччүтэ) баҕа өттүнэн баран туран, бу үлүгэр сэнэбили кини курдук дириҥ уйулҕалаах киһи, туох эрэ сыаллаах буолан, 4 сылы быһа тулуйдаҕа.
   Ол сыалын туоһута, архыыпка баар докумуоннарынан нөҥүөлээн — "БА". 
  
  
  Туох-ханнык иннинэ, кини 6 сыл бииргэ үөрэнэн, реальнай училищены 19 киһиттэн иккиэйэҕин эрэ бүтэрбит доҕоругар, биллиилээх этнограф, политсыылынай Василий Филиппович Трощанскай уола Виктор Жуковскайга 1898 с. эбэтэр 1899 с. бүтүүтүгэр суруйбут уонна "Митяй" диэн ааттаан, эмиэ ити кэмнэрдээҕи доҕоругар суруйбут суруктарын тирэх оҥостон, 1900 с. К. олорбут олоҕун, үлэтин-хамнаһын туһунан туоһулуур докумуоннарын ырытыахпыт.
  
  
  Жуковскайга суругар: 
  Сурукка К. эдэриттэн баҕарбыт баҕата — норуокка туһалаах буолуу, ол сыалын толорор туһугар элбэх билиини ылыахтааҕа, оттон бэйэтэ олоҕун сүнньүн илиитин-атаҕын иминэн, өйүн-санаатын күү¤үнэн булуна сатыы сылдьыыта, кини социальнай-политическай көрүүлэрэ, общественнай идеала барыта баар. 
  
  
  Оттон "Митяй" диэн доҕоругар суруга, "киҥкиниир киэҥ халлаан килбиэннээх курбуутугар" өрө көтөн тахсан, "үрдүк күндүл халлаан үрүт мөҥүөнүн миинэн" олорон анаарбыт курдук тутуллаах. 
  "Туоһахта курдук буолан туналыйан-туйааран" көстөр ийэ дайдыта "аан бастаан айыллыбыт чааһыттан" саҕалаан, "кэнэҕэс кини кэмэ кэрдиитэ ситиэр" диэри ырыппыта, киһи аймах, биирдиилээн киһи төлкөтүгэр айылҕа уонна общество сокуоннарын дьайыытын суолтатын оччолортон дириҥник өйдүүрэ кини киэҥ философскай, астрономическай билиилээҕин туоһулуур. 
  
  Бу сурук тыыныттан киһи К. кырдьык даҕаны сиргэ түспүт күнүттэн ыла бэйэтин саха, россиянин эрэ буолбакка, бүтүн аан дойду биир бэрэстэбиитэлэ буоларын чопчулуур айылгылааҕын өйдүүр.
  
  
  Дьэ, ити курдук, баҕарбыт баҕата симэлийбэтин наадатыгар 4 нэһилиэк суруксута буолан олорон, үлэ бөҕөнү көрсөр.
  
   Бэйэ бэйэлэриттэн күнү быһа айаннаан тиийэр ыраах нэһилиэктэр икки ардыларыгар тэйбэҥнээн, сындылҕаннаах сырыыны сылдьар. 
  
  Ол быыһыгар атырдьах ыйыгар куоракка киирэ сылдьыбытын Иван Соловьев II диэн реальнайга бииргэ үөрэнэ сылдьыбыт доҕорун хаартыската туоһулуур: Билигин көстүбүтүнэн, 1900 с. үлэтин кэрэһилиир 55 дьыала, архыыптан булуллан, таҥылынна. 
  
  Бу мантан сорохторо тэттик дьыалалар, сорохторо балай да улахан хабааннаахтар. 
  
  Ис хоһооннорунан ырыттахха, нэһилиэктэр мунньахтарын быһаарыылара — 14, сутаабыт дьон уонна окко наадыйааччылар докумуоннара — 7, ис түһээн үбэ туттуллуутун туһунан — 8, сир үллэһигин туһунан — 4. 
  
  Уоннааҕыта биирдиилээн дьон көрдөһүүтэ, быраабаҕа ыытыллар араас информациялар, силиэстийэ дьыалата. 
  
  Нэһилиэк суруксутун үлэтэ, аныгы өйдөбүлүнэн, нэһилиэк дьаһалтатын үлэтэ. 
  
  Онон хамнаска сылдьар киһи быһыытынан, соҕотох бэйэтэ 4 нэһилиэк дьаһалтатын үлэтин толороро. 
  Нэһилиэктэр ис түһээннэрин үбүн тарҕатар докумуоннары К. олус ымпыктаан-чымпыктаан, хас кэппиэйкэтигэр тиийэ ханна барбытын, туохха туттуллубутун суруйбутуттан көрдөххө, нэһилиэк суруксута өссө казначей буолар эбит диэн саныахха сөп. 
  
  Бу докумуоннар бары даҕаны, сыныйан көрдөххө, К. ис уйулгутун кэрэһилииллэр. 
  
  Хайдахтаах курдук хараастан, дьонун-сэргэтин ыарахан олоҕун суруйарый, хайдахтаах курдук илэ-была тылын этэн землемертэн от үлэтэ саҕаланыан иннинэ кэлэн сири түҥэтэригэр көрдөһөрүй!
  
  
  Кыаҕа төһө тиийэринэн дьонугар-сэргэтигэр көмө буола сатаабытын туоһута — Төрдүс Дьохсоҕон нэһилиэгин сири саҥаттан үллэстии наадатын туһунан уурааҕа. 
  
  Бу уурааҕы ылынарга ини-бии Кулаковскайдар сүрүн суолталаммыттара, төрүөт буолбуттара саарбаҕа суох. 
  Бу кэмҥэ И.Е.Кулаковскай — нэһилиэк кинээһэ, нэһилиэккэ баар-суох сэниэ киһилэрэ, К. — нэһилиэк суруксута, аатырбыт-сураҕырбыт Оруоһун күтүөтэ — орто сэниэ баайыытынан ааҕыллар этэ. 
  Дьэ, ол гынан бэйэлэрин интэриэстэрин көрбөккө, нэһилиэк сирэ саҥаттан үллэһиллиэхтээҕин туһунан боппуруоһу көтөҕөллөр. 
  Саҥа үллэһик барыахтааҕын дакаастабылынан, аан бастаан, сир 30 с. устатыгар үллэһиллибэккэ, үчүгэй өттө барыта баай, кыахтаах дьоҥҥо баарын этэн туран, саҥа көлүөнэ дьон өлбүгэ сирдэрэ суох сылдьалларын төрүт сөбө суоҕунан ааҕалларын, сир түҥэтиитин сүрүн балаһыанньатынан тэҥник түҥэтии буолуохтааҕын туруорсубуттар. 
  Бу санааларын бэрт өр, төхтүрүйэ-төхтүрүйэ, быраабаҕа, куоракка туруорсан, син ситиспиттэр. 
  
  
  Архыып фондатыгар баар атын суруксуттар толорбут дьыалаларыттан К. суруйбут докумуоннара чыҥха атын тутуллаахтар, ис хоһоонноохтор, оҥоһуулаахтар. 
  
  Сүрдээх кичэллээхтик, лоп-бааччы буочарынан суруллубут суруктары, үрдүк профессиональнай таһымҥа оҥоһуллубут араас сирдэр карталарын оҥортообутун көрдөххө, "талааннаах киһи барытыгар талааннаах" дииллэрэ сөптөөҕө көстөр. 
  
  1900 с. К. Миинэ уола Дьөгүөр Дьөгүөрэптиин ыкса билсэн (оччолорго Миинэ уола чаччыына да буолан, түһээн да хомуйар киһинэн ананан, родовой быраабаҕа чугас сылдьыбыт), К.Г.Оросинныын аймахтаһан, күөгэйэр күнүгэр, талаанын өрөгөйүгэр сылдьар убайыныын И.Е.Кулаковскайдыын-Оонньуулаах Уйбаанныын бииргэ сылдьан, били бэйэтэ "Саха тыла" диэн ыстатыйатыгар суруйбутун курдук, баранан биэрбэт кыһыҥҥы хара бараан түүҥҥэ олоҥхоһуттары, кэпсээнньиттэри төһөлөөх умсулҕаннаахтык истибитэ буолуой, баҕа санаа дьиктилээх кэрэ байҕалыгар умсаахтаабыта буолуой?..
  
  
  Дьэ, ити курдук, дьонун-сэргэтин күннээҕи кыһалҕаларыттан саҕалаан, бииргэ буккуһан олорон, дьиҥнээх олох кыһатын ааһан, олоҕу, дьону, олорор кэмин өйдөөһүнэ дириҥээбитэ. 
  Колониальнай баттал уонна ньүдьү-балай буолуу саха дьонун сиик гынан симэлитэр кыахтаахтарын өйдөөбүтэ. 
  Дьонун-сэргэтин ыарахан олоҕун сүмэтин сүрэҕэр-быарыгар сөҥөрөн, кини өйүн-санаатын, талаанын өрө сүгэн тахсыбыта.
  К. — норуотум туһа диэн олорон ааспыт киһи. 
  Кини олоҕун сүнньэ ити. Онтун бу сылларга бигээн булан, үйэтин тухары харыс халбарыйбакка айбыта, үлэлээбитэ. 
  
  
  Кини сүрүн эстетическэй, этическэй өйдөбүллэрэ, демократия уонна сайдыы туһунан концептуальнай көрүүлэрэ, бу сылтан саҕалаан биир ситим буолан барбыттара. 
  Биир өттүнэн, дьонун-сэргэтин олоҕун, өйүн-санаатын, норуотун культуратын араас омук үрдүк таһымнаах литературатын, наукатын ситиһиитин кытта тэҥнээн үөрэтиитэ саҕаламмыта. 
  Иккис өттүнэн, Былыргы Греция (ордук Сократ уонна Аристотель), Европа үөрэхтээхтэрин (ордук Спиноза, Спенсер, Милль, В.С.Соловьев) үлэлэрин сабыдыалларынан кини, саха норуотун сайдыыта, үөрэх киэҥник тарҕанан, экономика уларыйдаҕына эрэ буолуохтааҕын өйдөөбүтэ. 
  Онон, сүдү талааннаах ырыаһыт эрэ тыла дьоҥҥо-сэргэҕэ тиийимтиэлээҕин быһыытынан, ырыатын, өйүн-санаатын кытта дьүөрэлээн, сындалҕаннаах айанын аартыгын аспыта.
  
  
  Бу сылларга тус бэйэтин олоҕор улахан уларыйыылар буолуталаабыттар: аҕата Дьэҥкир Дэлиһиэй ыалдьан өлбүтэ, бэйэтэ улуус суруксуттарын уурайан нэһилиэк суруксута буолбута. 
  Сэтинньи 12 к. Игидэйгэ маҥнайгы оҕото Раиса диэн кыыс төрөөбүтэ. 
  
  
  К-йы билэр, бииргэ сылдьыбыт дьон кэрэһилииллэринэн, кини характерыгар киһи хараҕар быраҕыллар икки бэлиэ өрүт баар эбит: муҥура суох үтүө майгылааҕа (безграничная доброта) уонна кыларыйар кырдьыксыта (кристальная честность). 
  Кини ити икки хаачыстыбатын туоһу туттан уонна архыып докумуоннарыгар олоҕуран, "БА" бэйэтэ туһунан олохтооҕун, историялааҕын быһыытынан, биир чахчы болҕомтоҕо ылыллыбакка сылдьарын бэлиэтиир наадалаах.
  
  
  В.М.Ионов "Дух-хозяин леса у якутов" диэн үлэтин 1916 с. Петербурга бэчээттэппитэ. 
  К. "Материалы для изучения верований якутов" диэн үлэтигэр "БА" туһунан суруйбут:— диэн. 
  
  1914 с. муус устар 20 к. 1914 с. В.М.Ионов Н.Е.Афанасьевка К. элбэх үлэлээҕин, ол үлэтин туһанан, үөрэххэ киириэм этэ диэн туолбат баҕалааҕын туһунан суруйбут.
  
  
  Ити икки информацияттан сиэттэрэн, К. "БА-һын" Ионов кинигэтигэр бэчээттэтээри 1914—1915 сс. биэрэ сылдьыбыт быһыылаах диэн сабаҕалааһыны оҥоруохха сөп.
  
  
  "БА" бастаан 1923 с. К. "Материалы для изучения верований якутов" диэн Саха кыраайынааҕы географическай общество маҥнайгы таһаарыытыгар, автор хоту олорор кэмигэр бэчээттэммитэ уонна хоһоон аан бастаан бэчээттэммитинэн эрэ буолбакка, кинини автор бэйэтэ нууччалыы тылбаастаабыта киирбитинэн эмиэ ураты суолталаах.
  
   Бу таһаарыыга К. "булчут бултуу бараары туран ыллаабыт ырыата" диэн быһаарыы биэрбит. 
  А.И.Софронов "Өлөксөй Дьэлиһиэйэбис Кулакуоскай төрөөбүтэ, үөскээбитэ" диэн 1926 c. "Саха Омук" уопсастыба ахсынньы 4 к. 
  
  К. кэриэ¤игэр  анаан тэрийбит биэчэригэр оҥорбут дакылаатын кылгастык суруйан хаалларбытыгар: "...Сахаттан ким да суол аһан, сахалыы худуосастыбаннай лиэтэрэтиирэҕэ наадыйан суруйа илигинэ, Ө.Д.К. бастаан аан аһан, 1900 с. "Байанай алгыһа" диэн хоһоону суруйбута. 
  Ол хоһоонун биир булчут ырыаһыт киһи "Тыа иччитигэр" диэн ыллаан биэрбитин, тупсаран, чочуйан, ырыа оҥорон таһаарбыта," — диэн тоһоҕолоон бэлиэтээбит (СР НА. 1480 ф. 1 уоп. 43 дь. 20 л.).
   Архыып докумуоннарыттан көрдөххө, К. 1900 с. Учайга хаста да киирэ сылдьыбыт. 
  Ол кэмҥэ Учайга булдунан дьарыгырбыт, бэйэтин холунан ырыа ыллыыр, хоһоон хоһуйар, "Ыт Сыыһа" диэн хос ааттаах, 50 - чалаах,  соҕотох Аввакумов Анемподист Яковлевич этэ. 
  Былыргынан буоллаҕына, булчут тыаҕа Миитэрэйэп (сэтинньи 8 к.) кэнниттэн тахсар диэн буолар, онон хоһоон сэтинньи ыйга суруллубутун сабаҕалыыр син оруннаах курдук.
  
  Биллэрин курдук, К. хоһооннорун, илиинэн устан, дьоҥҥо тарҕатара уонна ол устар кэмигэр, ымыыта киирдэҕинэ, уларытыылары оҥороро, тылын-өһүн чочуйан биэрэрэ. 
  
  
  К. "БА" 1922 с. ахсынньытыгар Өймөкөөҥҥө олорон Захар Владимирович Луковцевка (Маладьыас уолугар) тиксибит ырыанньыгар суруйан хаалларбыта баар. (РНА СО ДьНК архыыба, 4 ф., 26 уоп., 19 дь., 35 л.). 
  Бу хоһоон 1923 с. таһаарыыттан балайда уларытыылардаах, оттон 1925 с. тахсыбыт хоһооҥҥо чугас, уларытыыта аҕыйах. 
  Поэт 1924 с. кинигэтэ тахсарыгар бэчээтинэй массыы²каҕа охсон бэлэмнээбит, автор буочарынан көннөрүүлэрдээх, эбиилэрдээх, быһаарыылардаах хоһооннорун хомуурунньугун иккис чааһа (БМОТ) чааһынай архыыпка баар. 
  
  Манна бэчээттэммит "БА" автор СТ-нэн буолар.
  
  1924 с. ыам ыйын 20 к. САССР Үөрэхтээһиҥҥэ уонна доруобуйа харыстабылыгар комиссариатын 148 №-дээх бирикээһинэн 5 киһилээх, А.Ф.Бояров бэрэссэдээтэллээх, кыраай государственнай, экономическай уонна культурнай боппуруостарыгар аналлаах сахалыы литератураны таҥар, тылбаастыыр, тэрийэр аналлаах хамыыһыйа (ЛТХ) тэриллибитэ. 
  К. балаҕан ыйын 8 күнүгэр 517 №-дээх бирикээһинэн хамыыһыйа чилиэнинэн анаммыта. 
  Кэлин ЛТХ К. айымньыларын бэчээттэтэр сорудах ылан, кинилэр ис хоһооннорун, уус-уран өттүлэрин ырытан бэчээккэ таһаарарга эбэтэр тардынарга диэн уураах ылынан барбыта. 
  
  
  1924 с. ахсынньы 23 к. Н.Е.Афанасьев — бэрэссэдээтэли солбуйааччылаах, М.П.Слепцов сэкэрэтээрдээх, П.А.Слепцов, К. чилиэттэрдээх хамыыһыйа "БА-һын"ырыппыт уонна "уларытыыта суох ылынарга" диэн уураахтаабыт (СР НА. 60 ф. 5 уоп. 16 дь. 31 л.). 
  
  К. "БА" хоһооно маннык хомуурунньуктарга уонна периодическай бэчээккэ тахсыбыт:
  1. ЫХ—25. 2 ч. С. 24—29. 
  2. ЫХ—46. — С. 33—37. 
  3. ЫХ—57. — С. 178—182. 
  4. ЫХ—78. — С. 34—37. 
  5. Байанай алгыһа—Благословение Байаная—[A blessing of Bayanai] / Пер. на рус. А.Ольхон, на англ. В.В.Петров; Предисл. Е.Алексеева; Худож. И.Пестряков. — Якутск: Бичик, 2000. — 47 с.: цв. ил. — Парал. загл. и текст на якут., рус. и англ. яз.
  6. Кыым. — 1925. — Бэс ыйын 3 к.
      

II

   К. 1900 с. суруйбут бастакы хоһооно – "БА" саха уус-уран литературатын төрүттээбит айымньынан ааҕыллар.
  
  Манна автор үгэс буолбут сиэргэ-туомҥа туттуллар норуот алгыһын чочуйан, уус-уран айымньы таһымыгар таһаарбыта биллэр. 
  Поэт бу айымньытыгар саха киһитэ айылҕаны бэйэтигэр бэрт чугастык ылынарын, тыыннааҕымсытарын, сыһыаҥҥа киирэрин, кэпсэтэрин, күүс-көмө көрдүүрүн, итэҕэйэрин-ытыгылыырын көрдөрбүтэ. 
  Автор булчут киһи обраһын арыйар. 
  Кини сиэри-туому тутуһан, айылҕаҕа сүгүрүйэр, онуоха кини сэмэйэ көстөр. 
  Ол курдук кини булт-алт саамай сүрүн иччититтэн – Байанайтан уонна кини урууларыттан – сэттэ ини-биилэриттэн көрдөһөр-ааттаһар. 
  Булчут аһыырыгар-сииригэр, дьонун айаҕын иитэригэр "сымнаҕас сыалаах-эттээх" кыылларыттан, таҥаска-сапка сылаас кылааннаах түүлээхтэриттэн аныылларыгар көрдөһөр, ааттаһан айах тутан аһатар. 
  Айылҕа атын иччилэрэ бары да күүс-көмө буолалларыгар баҕарар – кыыллары үүрсэллэригэр, булду тосхойоллоругар.
   Оттон бултуурга мэһэйдэһэр аналлаах иччилэртэн харгыстаспаттарыгар көрдөһөр. 
  Онон кини бултуурга бары өттүн хайынан, бу уустук ыарахан үлэҕэ киирсэргэ бэлэмин көрдөрөр. 
  Автор маны таһынан көрдөөх, сытыы-кылыс тылларынан булчут булугас өйдөөх, сытыы-хотуу киһи буоларын көрдөрөр. 
  Ол аата кини хайаан да сорсуннаах-соргулаах булчут буолуохтаах.
  Булдунан аһаан-иитиллэн олорор норуокка булчут сүҥкэн суолталаах идэ. 
  Онон К. бу обраһы таба тайаммыта мээнэҕэ буолбатах, кини саха үлэһит киһитин уус-уран ойуулааһыны саҕалаабыта.
  
  
  К., аан маҥнайгы суруйааччы буоларын быһыытынан, саха литературатын үгэстэрин олохтообута бу айымньытыттан көстөр: бастакытынан, норуот уус-уран айымньытыгар тирэҕирии; иккиһинэн, үлэһит киһи обраһын айыы; үсүһүнэн, норуот дьылҕатыгар ыалдьыы.
  "Алгыс баһа сыалаах" диэн мээнэҕэ эппэттэр, алгыһы кытта сылдьар киһиэхэ аартыктар арыллаллар. 
  Суруйааччы булчут алгыһынан сирэйдээн, бэйэтин айар ухханыгар суол арылларыгар көрдөспүт диэн этиэхпитин эмиэ сөп. 
  Ол курдук саха литературатын бүттүүнүн даҕаны "алгыс тылынан саҕаламмыт литература" диэн этэллэрэ сиэрдээх.
  
III
  
  Бу айымньы бастакы вариана 1923 с. "Материалы для изучения верований якутов" диэн үлэҕэ дьиҥнээх булчут алгыһа диэн бэчээттэммитэ.
   1925 с. таһаарыыга ол текст сүнньүнэн хаалбыта, ис хоһооно, образтара уларыйбатахтара эрээри, К. хоһоон графикатын бэйэтин ааҕыытыгар сөп түбэһиннэрэн уларыппыт. 
  1923 с. "БА" текиһэ XIX үйэтээҕи чинчийээччилэр үгэстэринэн строфаларга араарыыта суох хайдах баарынан суруллубут. 
  Ону К. строкалары 2—3 гына бөлөхтөтөлөөн суруйар. 
  Онно ардыгар аллитерациянан, ардыгар строка бүтүүтэ дьүөрэлэһиилэринэн, ардыгар строкалар ритмическэй структуралара маарыннаһыыларын тутуһар. 
  Сороҕор ити бэлиэлэр барылара да баар буолаллар. 
  Холобура:
Мурун анныттан 
Булта булан кулу 
Атах анныттан 
Алта айан кулу.


  Манна бастакы бөлөххө пааралаһар М—Б дорҕооннор бастаабыттар, иккискэ А дорҕоонтон саҕаланаллар уонна строка бүтэһик тыллара хатыланаллар. 
  Оттон бу икки бөлөх ритмикалара оруобуна сөп түбэһэллэр – 2—3 / 2—2—2. 
  Ити норуот айымньыларыгар синтаксическай параллелизмтан үөскээн тахсар ритм К. элбэхтик туттуллар. 
  Ол эрэн, үгэс курдук, кини үстүүтэ төхтүрүйэн этиинэн муҥурданар. 
  Онно кини суругунан бэриллэр айымньы уратытын учуоттуур.
  
  
  Айымньы 133 строкатыттан аҥарын кэриҥэ аллитерациялаах, биир саҥа чааһа биир грамматическай формаҕа туруутунан түмүктэниилээх (рифма судургу көрүҥнэрэ). 
  Айымньы 73% 6,7,8 сүһүөхтээх строкалартан турар, тылларын ахсаана барыта кэриэтэ 2—3 тэҥнэһэр.
  
  
  Айымньы жанрыгар сөп түбэһиннэрэн, автор 9,10,11,12 сүһүөхтээх строкалары киллэртиир (барыта 41, ол эбэтэр 31%). 
  Ити "БА" интонациятын олоҥхо речитативыгар маарыннатар уонна алгыһы этээччи саҥатын уратытын биэрэр. 
  
IV

  ЫХ—46 (с.33-37) уонна ЫХ—78 (с.34-37) бастакы, ЫХ—57  (с.178-182) уон бэһис айымньынан киирбит. 
  Тиэкискэ уларыйыы суох. Хоһоону түмүктүүр "Туску-уо!.." СТ-кэ "Очурга оҕустарар буолаайаҕыный! Туску-уо!.." диэн биир строканан бэриллэр, таһаарыыларга үһүөннэригэр туспа строканан киирбит. 
  СБ-гэр 8-с строкаҕа СТ-кэ туһаайыы [!], таһаарыыларга запятойунан солбуллубут. 
  10-с строкаҕа СТ-кэ [.], таһаарыыларга [!] туруоруллубут. 
  ЫХ-23 улахан буукабалар, Новгородов транскрипциятыгар сөп түбэһиннэрэн, суохтар. 
  
  
  Архыыпка баар "Луковцев тэтэрээтигэр" (РНА СС ДьНК, ф.4, оп.26, д.19, лл. 1-9) айыылар ааттара уонна строкалар саҕаланыылара улахан буукубалартан суруллубуттар. 
  СТ 81-с строкатыгар ("Чөҥөрө чүөпэ саҕа") автор түөлбэ тыл варианын туттар. 
  Таһаарыыларга бу тыл "чүөмпэ" диэн литературнай тыл киэбинэн киирэр.
  Хос быһаарыыларга ЫХ—46 икки быһаарыы (Ред.) бэлиэтэнэн эбиллибит: "улайдат", "самсаттар".
  
  
  ЫХ—46 комментарийга (с. 313—314) М.Горькай ССРС суруйааччыларын Бүтүн союзтааҕы I съезтэригэр этиититтэн цитаталаан туран, маннык ыйаллар: "Кулаковский, будучи сам атеистом и рационалистом, как поэт и как глубокий знаток фольклора и религии своего народа, обработал ряд произведений религиозного фольклора: "Байанай алгыһа" („Заклинание духу-хозяину леса"), "Былыргы саха андаҕара" („Клятва древнего якута"), "Былыргылыы алгыс" („Древнее благословение"); и неоднократно прибегал к художественным образам фольклора при создании своих оригинальных произведений, напр., "Оттоку олук алгыһа", "Өрүс бэлэхтэрэ", "Сайын кэлиитэ" и др".
  
  
  ЫХ—57 уонна ЫХ—78 автор хос быһаарыылара эбиитэ суох бэриллэллэр. Хомуйан оҥорооччулар хос быһаарыыларыгар (комментарийга) "БА" 1923 с. "Материалы для изучения верований якутов" диэн кинигэтигэр К. хоһоону "Булчут тылынан суруйбутум" диэн бэлиэтээбитин ыйаллар. (ЫХ-57, с.301), (ЫХ-78, с.285).
  


САХА ДЬАХТАЛЛАРЫН МЭТИРИЭТТЭРЭ 
  
  "СДьМ" Дьокуускайга 1904 с. суруллубута. 
  
  1903 с. бэс ыйыгар Боотуруускай улууһун суруксута В.В.Шестаков, хааһына харчытын туттан уонна бэрик ылара бэрдиттэн нэһилиэктэр үҥсэннэр, үлэтиттэн ууратыллыбыта. 
  Онон алтынньы ыйтан К. Боотуруускай улууһун суруксутун эбээһинэһин толорооччунан үлэлээбитэ. 
  Сотору соҕус буолан баран, улуус мунньаҕа кинини 1 сылга болдьохтоон улуус суруксутунан талар. 
  Ону Дьокуускай уокуругун полицейскай управлениета уонна губернатор В.Н.Булатов тохсунньу ыйга бигэргэтэллэр (СР НА. 12 и. ф. 6 уоп. 534 дь. 16 л.; 15 ф. 5 уоп. 371 дь. 57 л.). 
  
  
  1904 с. К. олорон ааспыт олоҕун-дьаһаҕын, өйүн-санаатын, үлэлээбит үлэтин Национальнай архыыпка хараллан сытар 57 докумуон балайда хабар. 
  Кини демократическай өйө-санаата, Российскай империя сокуоннарын уонна туора урдустар туһунан балаһыанньаны (Положение об инородцах) билэрэ, дьон убаастабылын ылбыта бу докумуоннартан арылхайдык көстөр. 
  Ол курдук, сир былдьаһыгын уустук боппуруостарын быһаарбыт, Боотуруускай улуус 3 аҥы арахсыытын сиэрдээхтик утарсыбыт, Чөркөөххө, Чычымахха, Арыылаахха, Ытык-Күөлгэ оскуола тутуутун туруорсубут, Чурапчыга икки кылаастаах оскуола тутуутугар Е.Д.Николаев, М.М.Сивцев, В.Г.Попов, К. састааптаах хамыыһыйаҕа үлэлээбит. 
  
  
  Атырдьах ыйын саҥатыгар Боотуруускай улууһун мунньаҕын быһаарыытынан А.П.Рязанскай, М.С.Шоломов буолан, аҕыс улуус туора урдустарын (инородецтарын) съезтэригэр дэлэгээтинэн талыллан, Дьокуускай куоракка киирбитэ.
  
  
  Бу съезд "Романовка бырачыаһыгар" кыттыбыт политсыылынайдары сууттаан бүтэрбиттэрин кэннэ, атырдьах ыйын 10—13 кк., буолбута. 
  Мустубут делегаттар  саха олоҕун араас кыһалҕатын, сири сиэрдээхтик туһаныыны дьүүллэһэргэ былааннаммыттара уонна, бастатан туран, сыылка боппуруоһун көтөхпүттэрэ. 
  Холуобунай сыылка сахаларга ураты куһаҕан дьайыытын бэлиэтээн сиэрдээхтик утарсыбыттара, оттон политическай сыылынайдарга махтал тыллары эппиттэрэ. 
  Ыҥырыылаах ыалдьыттарынан "романовецтары" көмүскээбит адвокаттар А.Заруднай, В.Беренштам сылдьыбыттар. 
  Кинилэр политсыылынайдар бырачыастара туохтан саҕаламмытын, туох сыаллааҕын быһаарбыттар. 
  Ол кэнниттэн съезд кыттыылаахтара Саха уобалаһыгар сыылканы тохтотор туһунан правительствоҕа сурук түһэрэргэ диэн уураах ылыммыттар, атырдьах ыйын 27 к. ыраахтааҕыга, нэһилиэнньик төрөөбүтүнэн эҕэрдэлээн, телеграмма ыыппыттар (СР НА. 1081 ф. 6 уоп. 53 дь. 379 л.) уонна ити адвокаттары кытта бииргэ В.Приютовка хаартыскаҕа түспүттэр (Каторга и ссылка, 1925 г. № 4 сур. көр). чааһынай архыыпка К., П.Н.Сокольников, И.Г.Васильев, В.В.Никифоров, А.Заруднайы уонна В.Беренштамы кытта Дьокуускайтан 1,5 көстөөх "Буор ылар" диэн сиргэ, Колесовтар ураһаларын таһыгар түспүт хаартыскалара харалла сытар.
  
  
  Съезд туһунан В.Беренштам: "...Мин сахалары кытта балачча ыкса билсэр, кинилэр кыраай кыһалҕатын дьүүллэһэр бастакы съезтэригэр сылдьар дьолломмутум. 
  Съездкэ улуус кулубалара биитэр быыпсайдар, а.э. волость чаччыыналара уонна үөрэхтээх сахалар кэлбиттэр. С
  ъеһи губернатор көҥүллээбит этэ. 
  Мунньах түннүгэ суох гынан баран үчүгэй, тимир үүйүүлээх ааннардаах, ампаарга аһыллыбыта.
  Мас муоста үрдүнэн көбүөрү тэлгэппиттэр. 
  Олоппостор кырдьаҕастарга уонна биһиэхэ эрэ туруоруллубуттар этэ. 
  Съезд сыылка туһунан хаһыаттан быһа тардыылары ааҕыыларынан уонна биһигини эҕэрдэлиир тылларынан саҕаламмыта... 
  Сыылка кыраайга хайдахтаах хорумньуну оҥорорун, холуобунайдартан халҕан хатанарга күһэллибиттэрин, киһи үөйбэтэх кэлиэхситтэрин онто да суох аччык аҥардаах сахалар иитэллэрэ ыараханын туһунан бары эппиттэрэ... 
  Политическай сыылканы кэтиири-маныыры соҥнуулларын ыарыргыылларын биллэрбиттэрэ...
  Сахалартан үчүгэй өйдөбүл хаалбыта. 
  Интеллигенциялара билиҥҥитэ олус аҕыйах. 
  Бүтүн норуот үрдүнэн уонча эрэ. 
  Үрдүк үөрэҕи собус-соҕотох доктор Сокольников эрэ бүтэрбит. 
  Ол эрээри сахалар сир үрдүгэр туох буоларын барытын интэриэһиргиир, сытыы өйдөөх, ыалдьытымсах норуот..." (Беренштам В. В тисках ссылки. Рабочее изд-во "Прибой".- Л., 1924. — С. 110—111). 
  
  
  Съезкэ кэлэн баран, К. улуус наадатыгар куоракка ый аҥара буолбут. 
  Онон бу кэмҥэ "СДьМ" суруллубут диэн сабаҕалааһын оруннаах. 
  
  
  Кулун тутар 31 к. Саха сиригэр 100 политическай сыылынай кэлбитин үксүн Боотуруускай улууска таһаарбыттара.
   К. улуус суруксутун быһыытынан кинилэри олохтуур эбээһинэстээх этэ. 
  Политсыылынайдар истэригэр Н.Л.Мещеряков, В.Даргольц, А.М.Гинзбург курдук искровецтар бааллара. 
  Кинилэр алтынньы ыйтан саҕалаан кистээн "Летучий листок" диэн политическай сурунаал 5 нүөмэрин таһаарбыттара. 
  Боотуруускай улууһугар олорор П.Н.Сокольниковы кытта чугаһаспыттара. К. Сокольниковы кытта билсэрэ, кини улахан библиотекатыттан уларсан политическай, экономическай, юридическай боппуруостарга аналлаах кинигэлэри ааҕара. 
  Эйэҕэс, ону-маны билэ сатыыр эдэр киһи хайдах даҕаны ити кэлбит үөрэхтээх политсыылынайдары кытта бодоруспатах, кинилэр партиялара туох сыаллаахтарын ыйыталаспатах   буолуон табыллыбат.  
  
  
  Онон 1904 с. К. общество политическай тутулун, киһи аймах сайдар суолун туһунан араас партиялар көрүүлэрин истибит, үөрэппит, ырыҥалаабыт уонна улууһун убаастабылын, итэҕэлин ылбыт сыла буолар.
  
  
  "СДьМ" поэма аан маҥнай К. бэйэтэ бэлэмнээбит 1925 с. хомуурунньугун иккис чааһыгар бэчээттэммитэ.
  
  
  Илиинэн уһуллубут "СДьМ" Сергеев диэн киһи ырыанньыгар баар. Хоһоон "Баһылай Бэриисэп ырыатын кинигэтиттэн сурулунна. Аллаҥҥа сурулунна 9.11.22 г. ст.ст. 27.10.22 г." — диэн бэлиэтээһиннээх.(РНА СС ДьНК архыыба. 4 ф. 26 уоп. 38 дь.)
  
  
  Василий Николаевич Борисов — 1922 с. балаҕан ыйын 7 к. Айааҥҥа Пепеляев сахалар бэрэстэбиитэллэрин кытта о²орбут мунньаҕын кыттыылааҕа. 
  Оттон К. бу кэмҥэ эмиэ Айааҥҥа баар этэ. 
  Икки саха интеллигенэ билсибэт буолуохтарын сатаммат.
   Онон, үгэһинэн, К. бэйэтин хоһооннорун суруйан, В.Н.Борисовка биэрбититтэн Сергеев "СДьМ", "Былыргы саха андаҕара", "Тыа дьахтара" диэннэри устубут буолуон сөп. Бу Борисов ырыанньыгар баар "СДьМ" чопчу тиип быһыытынан бэриллибиттэр: 1 — Хобуоччу, 2 — Баай хотун, 3 — Чэпчэки, 4 — Албын, 5 — Дьүдэйбит, 6 — Тыллаах. 
  Оттон К., Сэйимчээҥҥэ олорон, 1923 с. сэтинньи 22 к. 1924 с. муус устар 6 к. диэри суруйбут дневнигэр суруллубутунан, тохсунньу 31 к. хоһооннорун хомуурунньугун бэлэмнээбит. 
  Онно олунньу 12 к.: "...Переписываю "Саха дьахталлара". Прибавил 2 новых типа "Киһимсэх" и "Күнүүһүт". Олунньу 13 к.: "...Оканчиваю "Күнүүһүт". 
  Олунньу 14 к.: "...Переделал типы женщин "Хобуоччу", которая стала "Cвахой" и "Баай хотун", вышло лучше прежнего", — диэн бэлиэтээбит. (СР НА. 1480 ф. 1 уоп. 18 дь.)
  
  
  Дневнигиттэн да, мэтириэттэрин да ааттарыттан көстөрүнэн, поэма маҥнай дьахталлар тииптэрин көрдөрүү быһыытынан суруллубут.
  
  
  Сергеев ырыанньыгар киирбит айымньы поэма вариана буолар.
  
  К. "СДьМ"поэмата бэйэтин илиитинэн суруйбут тиэкиһэ көстө илик. 
  
   БМОТ-кэ бэчээттэммит "СДьМ" СТ-нэн буолар.
  
  Айымньы 1924 с. сэтинньи 20 к. ЛТХ мунньаҕар дьүүллэммит уонна "Хоһооннору сүнньүнэн ыларга 2, 3 уонна 5 хартыыналары, элбэх соһутар, кыбыһыннарар терминнэрдээҕин иһин бэрэссэдээтэл Бояров баарына иккистээн көрөргө.
   Авторга 6-с хартыынаҕа "ахтата алыстаан алтахтатан кээспит" уонна "хаһата хабаҕын ааһа халыйбыт" диэн киһини кыбыһыннарар тылларын атынынан солбуйарыгар этии киллэрэбит" диэн уураах ылыллыбыт. 
  Бу күн Н.Е.Афанасьев — бэрэссэдээтэли солбуйааччы, М.П.Слепцов сэкэрэтээр уонна хамыыһыйа чилиэттэрэ П.А.Слепцов, К. мунньахтаабыттар (СР НА. 60 ф. 5 уоп. 16 дь. 27 л.). 
  
  
  Нөҥүө күнүгэр А.Ф.Бояров бэрэссэдээтэллээх, М.П.Слепцов сэкэрэтээрдээх, Н.Е.Афанасьев, П.А.Слепцов, К. чилиэннэрдээх ЛТХ бу хоһоон иккис, үһүс уонна бэһис хартыыналарын иккиһин дьүүллэспит уонна икки пууннаах уурааҕы ылыммыт: бастакы, иккис уонна үһүс чэпчэки уонна күнүүһүт дьахталлары көрдөрөр хартыыналары, кыбыстыылаах этиилэрэ элбэҕин иһин, айымньыга киллэрбэккэ. Иккис, бэһис хартыынаны уларытыыта суох ылынарга (СР НА. 60 ф. 5 уо. 16 дь. 28 л.).
  
  
  Айымньы 1925 с. тохсунньу 15 к. ЛТХ үһүс дьүүлүгэр киирбит. 
  А.Ф.Бояров, М.П.Слепцов, Н.Е.Афанасьев, П.А.Слепцов, К., В.Д.Давыдова мунньахтаабыттар. "Бастакы ааҕыыларга комиссия ылыммакка уларытан оҥоһуллубут "Саха дьахталларын мэтириэттэрэ" ырыаттан күнүүһүт уонна чэпчэки дьахталлары ойуулуур быһа тардыылары иһиттибит уонна уларытан оҥоһуллубут маҥнайгы тииби ылынарга". 
  Иккис тииптэн: 
  Эдэр киһиэхэ эйэлээх,
  Бэрт киһиэхэ биссиилээх,
  Аҕам киһиэхэ аҕайдам, 
  Хаамтаҕына хараҕа 
  Хара тыа диэки,
  Оттуу сыдьдьан,
  Ойууру одуулуур,
  Киэһэтик сыдьдьан,
  Кэннин кэтиир,
  Ыҥырыыга ыллам,
  Хоноһоҕо холлоох,
  Ааттаспыты аһыныык.
  Тиит иэччэхтиитэ
  Иэнэ ирэр,
  Күөх от үүнүүтэ
  Көхсө ирэр,
  Сайылыкка тахсыыга
  Самыыта ирэр.
  — диэн лоскуйу устан баран ылынарга диэн быһаарбыттара. (СР НА. 60 ф. 5 уоп. 19 дь. 18 л. —18 л. кэннэ) 
  
  
  1957 с. "Ырыалар-хоһооннор" диэн К. айымньыларын бэчээккэ бэлэмнииригэр Н.П.Канаев киллэрэн биэрбититтэн ыла кэнники тахсыыларга хоһоон автор бэйэтэ суруйбутунан тахсар буолбута. 
  
  
  "СДьМ" хоһоон маннык хомуурунньуктарга тахсыбыт:
  1. ЫХ—25. 2 ч. — С. 141—165. 
  2. ЫХ—46. — С. 38—56. 
  3. ЫХ—57. — С. 38—59.
  4. ЫХ—78. — С. 38—55. 
  5. ЫХ—86. — С. 36—51. 
  
  
  
II
  
  К. саха литературатыгар аан бастакынан дьахтар тематын саҕалаабыта уонна ылсан туран утумнаахтык үлэлээбитэ. 
  Бу саха обществотын саамай баттаммыт араҥатын көрдөрөн, литература гуманистическай, демократическай хайысхатыгар олук уурбута. 
  Саха дьахтарын ыарахан олоҕун көрдөрүүгэ К. бастакы айымньытынан "СДьМ" буолбута. 
  Автор сэттэ тииби айар, олору мэтириэт быһыытынан ойуулуур. 
  Маҥнайгыта — "анах ыыр амньыраппыт, саах күрдьэр салытыннарбыт", ол иһин кэрэгэй майгыламмыт, ыар дьылҕаламмыт тыа дьадаҥы дьахтара. 
  Иккиһэ —"саҥарарга сах ууһуттан аналлаах, үөхсэргэ үөдэн ууһуттан үһүттэриилээх" тыллаах дьахтар. 
  Үсүһэ —"айдаана суох ас астыыр", "эриттэн атыҥҥа иэдэйбэт" барахсан күнүүһүт буолан иэдэйбит: "кэтиирэ эрэ киһитэ, одуулуура эрэ эрэ". 
  Эр киһи ааттаһа сатаан баран сынньар, онтон сынньанар сир көрдүү сыыларыгар ойоҕо: "сылаас хоонньоохторгор барар сылтаххар сыстыҥ", — диэн тиһэх тыл син биир киниэхэ тиксэр. 
  Оннук күнүүһүт, өһөс, ньоҕой дьахтар эбит. 
  Төрдүс дьахтар: "майгылаах бастыҥа, дьүһүннээх үчүгэйэ", ол эрээри кинини "эдэр киһиэхэ эйэлээх, аҕам киһиэхэ аҕайдам, ааттаспыты аһыныык", — диэн автор кини сэлээрчэх майгытын күлүүгэ таһаарар. 
  Бэһис мэтириэккэ хобу-сиби таһар, суорумньуһут эмээхсин обраһын айар. 
  Автор кинини "ааспыт үйэ көстүүтэ" диэн быһаарар, кини бэйэтин кэмигэр дьону сэргэхситэр, тиксиһиннэртиир аналлаах туһалаах буолуо, поэт бу мэтириэти ордук сиһилии, тэнитэн ойуулаабыта интэриэһинэй. 
  Алтыс мэтириэккэ"алыс уойан алтахтаан хаамар","кириэсилэҕэ киирбэт, дьыбаан орону эрэ баһылыыр" аһара уойбут, баайын-дуолун ыскайдыыр дьахтар обраһын айар. 
  Сэттис мэтириэт – кубулҕат майгылаах дьахтар.
  
  
  Бу айымньыга эдэр поэт саха дьахталларын тииптэрин айарыгар сүрүн принцибинэн кинилэри майгы-сигили өттүнэн көрүү уонна быһыы-майгы уларыйар төрүөттэрин анаарыы буолбута. 
  Сырдатар сыаллаах суруйааччы сорох тиип хаалынньаҥ өттүн сытыытык көрдөрөр, ол иһин быһаарыытыгар "ааспыт, уруккулуу" диэн тыллары туттар. 
  Сырдатааччы-поэт норуотун үөрэтэ-такайа сатыыра сайдыыга ыҥырар поэматыгар ырылыччы көстөр. 
  Онон автор "уруккулуу" олоҕу кириитикэлииригэр тыла-өһө сытыы буолар, күлүүгэ таһаарар ньымалары туттар, критическэй пафоһа күүһүрэр. 
  Онуоха К. чабырҕах үгэстэригэр тайанара көстөр.
  
  
  
III
  
  Бу дьиҥинэн сэттэ араас айымньылар холбоһуктара – саха дьахталларын сэттэ ордук тарҕаммыт тииптэрин К. хоһоонун тутулун уларытыытынан эмиэ биэрэргэ кыһанар. 
  Маҥнайгы мэтириэккэ аллитерацияны букатын туттубат диэххэ сөп (40 строкаттан 4 эрэ), ол оннугар хоһоон үксэ маарыннаһар бүтүүлээх строкалардаах – 39. 
  Манна хоһоону суруйууга аллитерация аҕыйаатаҕына рифма элбиирэ, эбэтэр аллитерация элбэх буоллаҕына дьүөрэлэһэр бүтүү аҕыйыыр диэн быраабыла баара чуолкайдык көстөр. 40 строкаттан 33, ол аата 80% 5, 6, 7, 8 сүһүөхтээхтэр.
  
  
  Иккискэ строка иһинээҕи тыллар биир дорҕоонтон саҕаланыылара, аллитерация айымньы строкаларын аҥарын ылар, ол оннугар рифмалааһын бырыһыана 80-тан ордук (52 строкаттан 42-тэ).
  
  
  Үһүс мэтириэт хоһоонун тутула эмиэ итинник гынан баран 8—9 сүһүөхтээх строкалар бырыһыаннара элбэх (104 строкаттан 36-та) уонна айымньыга 2—3 тыллаах строкалар баһылыыллар – 90% чугаһыыр. 
  Оттон төрдүс мэтириэти суруйууга автор аллитерацияланар строкалар ахсааннарын 30% гыммыт, ол оннугар рифмалаһыыта 90% тахса.
   Строка иһигэр 1 уонна 2, 1 уонна 3, үс тыл саҕаланыыларын дьүөрэлэһиитэ, Ө.Ө. үгүс айымньыларыгар курдук, айымньы аҥарыгар баар.
  
  
  Бэһис мэтириэт саамай улаханнара – 211 строкалаах. 
  Хоһоонун тутулугар биирдик саҕаланар строкалар ахсааннара рифмалаһардаттан бэрт кыранан ордук (132 уонна 124). 
  Ол оннугар строка иһигэр дорҕооннор дьүөрэлэһиилэрэ биллэ аҕыйаабыт. 
  Үгэс курдук К. итини 50% тиэрдэр буоллаҕына, бу сырыыга 40 тиийэ аҕыйаппыт. 
  Айымньыга 6,7,8 сүһүөхтээх строкалар элбэхтэр – 110 баар.
  
  
  Алтыс мэтириэти айарыгар суруйааччы строкалар бүтүүлэрин дьүөрэлэһиитин аллитерациятааҕар икки төгүл элбэппит. 
  Барыта 99 строкаттан 48-ын саҕаланыыта атылыы, оттон 83-һэ дьүөрэлэһэр бүтүүлээхтэр. 
  Строка иһинээҕи тыллар аллитерацияланыылара 50% ордубат эрээри бастакы, иккис, төрдүс тыллар аллитерацияланыылара алтата туттуллубут. 
  Бу Ө.Ө. сэдэхтик көстөр түбэлтэ. 
  Айымньыга 4 тыллаах строкалар элбээбиттэрэ харахха быраҕыллар: 99-тан 11-рэ. 
  Оттон строкалар сүһүөхтэрин ахсаана үксүлэрэ 5, 6, 7 диэххэ сөп.
  
  
  Сэттис мэтириэккэ уларыйымтыа быһыылаах-майгылаах дьахтар ойууланар. О
  нно сөп түбэһиннэрэн автор хоһоонун тутулун тэтимнээхтик ааҕыллар гына оҥорбут. 
  Айымньы бүттүүнэ 2, 3 эрэ тыллаах строкалартан турар, 6,7,8 сүһүөхтээхтэр баһылыыллар. 
  Оттон строка иһинээҕи тыллар, строка саҕаланыытын дьүөрэлэһиитэ автор нуорматыттан уратыта суох, рифмалаһыыта 80% ордук.
   Геройун характерын биэрэригэр автор сөп буола-буола сөбүлээн туттар чабырҕаҕын тылын-өһүн киллэрэр:
  Кубун-дьибин,
  Курбун-дьирбин,
  Кубулуҥса-дьибилиҥсэ,
  Куйааннаах куо-мэтэрис.
  Уопсайынан, "СДьМ" К. саха поэзиятыгар айымньы строкаларын тутулун кини ис хоһоонугар сатаан сөп түбэһиннэриини бастакынан туттубута кэлиҥҥи поэттарга холобур буолбут диир наада.
IV
  
  "СДьМ" таһаарыыларга үһүөннэригэр иккис айымньынан киирбит. ЫХ-46, с.38-56; ЫХ-57, с.38-59, ЫХ-78, с.38-55. 
  
  ЫХ—46  "Төрдүс мэтириэт" 245—262-с строкалара кылгатыллыбыттар. 
  
  ЫХ—57 ити кэрчиктэн үс строка (245—247) кылгатыллыбыт. ЫХ—78 "Төрдүс мэтириэт" толору бэчээттэммит. 
  
  СТ-кэ "кэрэтэ" (151—153, 184 строкалар) "Болчум остооллоох" (548 строка) диэн түөлбэ тыллар "кэриэтэ", "Борчум остоолоох" диэҥҥэ уларытыллыбыттар. 
  ЫХ—78: "Болчум остооллоох" уларыйбатах. "Улуу соннордоох"(517 строка) ЫХ—78 "Ууруу соннордоох" диэн уларыйбыт. 
  СТ-кэ "Аҕама" (247 строка) диэн тыл ЫХ—46 уонна ЫХ—57 хос быһаарыыларыгар, ЫХ—78 тиэкиһигэр "Аҕам киһиэхэ" диэн уларытыллыбыт.
  
  
  СБ-тигэр 60-тан тахса төгүл (64 төгүл) уларытыылар киирбиттэр. 
  Сүнньүнэн, автор туруорар [.] оннугар [;] эбэтэр [,] строфемалар бүтүүлэригэр бэлиэтэнэр. 
  Ону таһынан автор СБ-тэ [—] үгүстүк икки туочуканан [:] солбуллар.
  
  
  ЫХ—46 хос быһаарыытыгар (294—295 с.) 16 тыл (Ред.) бэлиэтэнэн эбиллибит: "онолҕон", "кэнийэр", "анырдыыр", "айаҕалыы сатаан", "буоссуу", "сүтүөргүүр", "кэриинин", "баҕадьы", "сырбай сыһыах", "хоһох", "онолуйуу", "оноллоон", "суумайдаспыт", "сабаҕалыы", "моҕол", "үтэ". 
  
  ЫХ—57 уонна ЫХ—78 автор хос быһаарыылара эбиитэ суох киирэллэр.
  
  ЫХ—46 комментарийыгар ЛТХ кылгаттарбыт строкалара бэчээттэнэллэр уонна автор Мэтириэттэри быһаарыылара бэриллэр (с.314-315).
  
  ЫХ—57 уонна ЫХ—78 комментарийдара эмиэ маннык ис хоһоонноох быһаарыылары сахалыы-нууччалыы биэрэллэр: ЫХ-57, с.292-293, ЫХ-78, с.285-286.
  

БҮЛҮҮЛҮҮ ҮҤКҮҮ
  
  "БҮ" К. 1924 с. бэйэтэ бэлэмнээн таһаарбыт хоһооннорун хомуурунньугун маҥнайгы чааһыгар киирбитэ. 
  Онно "1905 с. Бүлүүгэ сурулунна" диэн бэчээттэммит. А.И.Софронов К. биографиятын суруйуутугар: "...Оттон 1905 с. "Бүлүүлүү үҥкүү" диэн ырыаны суруйбута", —диэн ыйыллыбыт (СР НА. 1480 ф. 1 уоп. 43 дь. 20 л.). 
  Ол гынан баран К. 1905 с. олоҕун кэрэһилиир докумуоннарга кини ити сыл Бүлүүгэ сылдьыбытын туһунан туох да бэлиэтээһин суох. 
  К. бэйэтин олоҕор 1924 с. диэри 55 уһун айаҥҥа сылдьыбытын испииһэктээбитэ баар. 
  Мантан көстөрүнэн, кини Бүлүүгэ 1912—1915 сс. учууталлыы сылдьан кыһын иккитэ, сайын үстэ сылдьыбыт (СР НА. 1480 ф. 1 уоп.дь. 7 л. кэннэ — 8 л. кэннэ). 
  
  
  1925 с. тахсыбыт "Ырыа-хоһоон" иккис аҥарыгар "Үрүйэ" 1914 с. Сэйимчээҥҥэ сурулунна" диэн бэчээттэммит. 
  Оттон Сэйимчээҥҥэ олорон суруйбут дневнигиттэн көрдөххө, кини хоһоону 1924 с. тохсунньу 31 уонна олунньу 1 күнүгэр суруйбут. 
  
  БМОТ-кэ бэрт чуолкайдык "Сэйимчээн. 1924 с." диэн, автор "Үрүйэ"суруллубут кэмин ыйбыт. 
  Онон хоһоон хаһан суруллубута кинигэ тахсарыгар алҕас бэчээттэнэн хаалбыт, 1915 сыллаахха суруллубута диэн сабаҕалыыр оруннаах курдук.  
  
  
  1905 с. архыып докумуоннарыттан көстөрүнэн, А.Е.Кулаковскай сыл бүтүөр диэри Боотуруускай улууһун быраабатыгар суруксутунан улуус кулубата Василий Гурьевич Поповтуун бэркэ тапсан үлэлээбит. 
  От ыйын 13 к. Дьокуускайга киирэ сылдьан, өймөкөөннөр көрдөһүүлэринэн Уобалас быраабатыгар таһаҕас тиэйиитин боппуруоһугар сылдьыбыт. 
  Сайын тугунан дьарыктаммытын туһунан итинтэн атын докумуоннар көстө иликтэр. 
  
  
  1905 с. революция тыына Саха сиригэр тиийбитин туһунан В.В.Никифоров — Күлүмнүүр 1927 с. маннык ахтыбыта: "1905 сылга бастаан нуучча сирин барытын долгутан хамсаппыт революция Саха сиригэр тиийэн кэлэн кинилэри долгуппута, урукку өттугэр туохха да сыстыбына, билиминэ олорбут дьону. 
  Сытар ынаҕы туруоруо суох курдук быһыылаах дьон эмискэччи хамсаан-имсээн, саҥаран-иҥэрэн кэллилэр: киһи үөйбэтэх-өйдөөбөтөх тылларын тыллаһан бардылар..." (В.В.Никифоров-Күлүмнүүр. Солнце светит всем. Якутск, 2001. с. 367).
  
  
  Былаас революция долгунун саба баттыыр дьайыылара, хааччах күүһүгэр кыаһыланан олорор, туох да бырааптара суох сахалар олохторун бэркэ диэн өйдүүр уонна күүстэрэ тиийэринэн кинилэр интэриэстэрин көмүскүү сатыыр Боотуруускай улуус кулубатын уонна  суруксутун эмиэ хаарыйбыта. 
  Кинилэр уобалас дьаһалтатын улахан эккирэтиһиитигэр түбэспиттэрин хас да дьыала көрдөрөр.
  
  
1. Туох да суута-сокуона суох уобалас исправнига 1904 с. Боотуруускай улуус кулубатын В.Г.Попову хаайа сылдьыбыт (В.В.Никифоров — Күлүмнүүр. Солнце светит всем. Якутск, 2001 с. 367).
  
2. Уобалас исправнига Валь балаҕан ыйын 27 к. диэри К-йы соруйан, атын киһини кытта буккуйбута буолан, балыйа, сэмэҕэ тарда сатаабыт (СР НА. 12 и ф. 2 уоп. 2820 дь. 1—11 л. кэннэ).

  
3. Хадаардар уонна хайахсыттар сир былдьаһар дьыалаларын биһиги быһаарбыппыт үрдүнэн, кулуба В.Г.Попов уонна суруксут К. соруйан толорботтор диэн земскэй заседатель Кугаевскай уонна уобалас исправнига Валь губернаторга үҥсэн, миэрэҕэ тардыбыттар (СР НА. 12 и ф. 2 уоп. 2881 дь. 1—23 л.).
  
  Ол төрүөтүнэн К. Уобалас исправнига сокуону кэһэрин туһунан 3 киһи үҥсүүтүн губернатор аатыгар суруйбута (СР НА. 15 и ф. 6 уоп. 1281 дь. 1/12 л. кэннэ), кулуба уонна суруксут земскэй заседатель Кугаевскай уонна уобалас исправнига Валь сокуону сыыһа тутталларын, улуус олоҕор сатабыла суох орооһоллорун, Боотуруускай улуус быраабата эйэнэн боппуруоһу быһаара сатыырын туорайдаһалларын туһунан сиэрдээхтик туруорсуулара (СР НА. 12 и ф. 2 уоп. 2881 дь. 1—23 л. кэннэ) буолбута.
  
  
  Онон 1905 с. К. ыраахтааҕы былааһа көҥүлүнэн айбардыырыттан, кыра норуот сайдыытыгар, үөрэхтэниитигэр, бэйэтин бэйэтэ дьаһаныытыгар кыах биэриэхтээҕэр, норуот да диэбэтиттэн улаханнык муунтуйар буолан барбыта. 
  Ол иһин 1906 с. суруксуттуур үлэтин тохтоппута.
  
  
  "Б¥" К. аан маҥнай 1924 с. тахсыбыт "Ырыа-хоһоон" кинигэтигэр бэчээттэммитэ. Бэйэтин илиитинэн суруйбут тиэкиһэ көстө илик.
  
  ЛТХ мунньаҕар 1924 с. сэтинньи 19 к. А.Ф.Бояров бэрэссэдээтэл, М.П.Слепцов сэкэрэтээр, Н.Е.Афанасьев, К., П.А.Слепцов чилиэттэр: "Бүлүү үҥкүүтэ" хоһоону, аатын "Бүлүүлүү үҥкүү" диэҥҥэ уларытан баран, барытын ылынарга" диэн уураахтаабыттар (СР НА. 60 ф. 5 уоп. 19 дь. 7 л.). 
  
  К. "Б¬" хоһооно маннык хомуурунньуктарга тахсыбыт:
  1. ЫХ—24. 1 ч. — С. 1—4. 
  2. ЫХ—46. — С. 57—60. 
  3. ЫХ—57. — С. 192—195.
  4. ЫХ—78. — С. 56—59.
  5. ЫХ—86. — С. 19—21. 
  6. Саха литературата: 8 кылааска үөрэнэр хрестоматия / Оҥордулар С.И.Горохов, П.Е.Ефремов, Г.Р.Кардашевскай. — Якутскай, 1971. — С. 71—73.
  
  
II
  
  Бу ырыаҕа автор сахалыы үҥкүү киһини абылыыр күүһүн көрдөрөр. 
  Уһун кыһын кэнниттэн өр күүтүүлээх күөххэ үктэммит, сайыҥҥа, күннээх дьолго тиксибит саха дьоно эдэрдиин-эмэнниин үөрэ-көтө көрдөөх көххө, үҥкүүгэ умсугуйаллар. 
  Үҥкүү тылын этээччи оһуокайга ыҥырар. 
  Эдэр сэнэх сылдьан, кэрэ-билэ дьону кытта эҥэрдэһэр-эйэргэһэр үтүөтүн, дьолун туһунан этэр. 
  Саха мааны аһа – биэ кымыһа "силиини сөрүүкэтэр" кыаҕын уруйдуур. 
  Манна поэт саха киһитин өрө көтөҕүллүүлээх туругун уонна кини олоххо муҥура суох тапталын арыйан көрдөрөр. 
  Автор ырыаҕа кэрэ дорҕооннору кэккэлэтэн, аллитерация муҥутуур чыпчаалыгар тиийэр, сахалыы хоһоон мелодикатын таба тайанар. 
  Айымньы норуот олоххо тапталын көрдөрөр оптимистическай тыыннаах.
  
III

  Бу 118 строкалаах айымньы, аата да этэрин курдук, үҥкүү ритмикатыгар сөп түбэһэр тыллаах-өстөөх буолуохтаах этэ. 
  Ол гынан баран оннук тутуллаах строкалар айымньы 73% ылаллар: 6 сүһүөхтээх – 19; 7 сүһүөхтээх – 33; 8 сүһүөхтээх – 36. 
  Итилэртэн 6 сүһүөхтэн биирин уһатан, аҕыс сүһүөхтэртэн биирин түргэнник эттэххэ, оһуохай тэтимэ кэһиллибэт. 
  Ол эрээри К. оһуокайга букатын сөп түбэспэт тэтимнээх 4 сүһүөхтээх 7, 9 сүһүөхтээх уон, 10 сүһүөхтээх түөрт, 11 сүһүөхтээх үс строкалары туттар.
  Барыта 24, ол аата айымньы 20% үҥкүүгэ сөп түбэспэт.
   Онон автор норуот айымньытын уопсай быраабылаларын тутуһан тэҥ сүһүөхтэниигэ хаайтарбакка бэйэтин санаатын эппит. 
  Аллитерация ахсаанын 80% диэри үрдэппит, рифмалаһыы онтон арыый кыра. 
  Строка саҕаланыытын дьүөрэлэһиитэ элбээбитин түмүгэр строка иһинээҕи аллитерация үксүн урут 50% чугаһыыр эбит буоллаҕына, бу сырыыга 30% тиийэ намтаабыт. 
  Айымньы бүттүүнэ кэриэтэ 2, 3 тыллардаах строкалардаах.
  
IV
  
  ЫХ—46  (с.57-60) уонна ЫХ—78 (с.56-59) "БҮ" үһүс айымньынан; ЫХ—57  (с.192-195) уон ахсыс айымньынан киирбит.
  
  Тиэкискэ уларыйыылар суохтар. 
  СТ-кэ [.], [...], [!] строфалары, [,] строфемалары наардыыр функциялаах туруоруллубуттар. Ү
  ҥкүү тылыгар ритм строка наарданыытынан чопчуланар, ол эбэтэр автор тэтимнээх оһуокай тыына, ааҕыллар хоһоон метрикатыттан атынын СБ-тин поэтикатынан тириэрдэр. 
  Кэлиҥҥи таһаарыыларга эбии туруоруллубут СБ-лэрэ, сүнньүнэн [,], грамматика быраабылаларыгар олоҕураллар. 
  Ол эрээри поэт айымньы аатыгар "Бүлүүлүү үҥкүү" диэн анаан быһаарар уратытыгар сөп түбэспэттэр.
  
  
  ЫХ—46 хос быһаарыыга түөрт тыл суолтата сиһилэнэр, (Ред.) диэн бэлиэлээхтэр: "үөтүк", "куллустуур кулун", "дьылыстыыр кытыт кыргыттар".
  
  Комментарийдар таһаарыыларга барыларыгар суохтар.
  

СҮҮҺҮН ТУОЛБУТ ЭМЭЭХСИН ЫРЫАТА
   
  "СТЭЫ" 1906 с. Тааттаҕа суруллубута. 
  
  Ити сыл Саха сиригэр улахан бэлиэ түгэннэр буолуталаабыттара. 
  Нуучча сирин барытын долгуппут революция тыына кэлэн, "...Онон 1905 сылга саха дьоно санаата долгуйан, тутунан дьаһаллар олохторун сөбүлээминэ, ол утары өрө туран, Саха союһун тэринэн... былыр-былыргыттан баттабыл-атаҕастабыл мунньуллубута бэрдиттэн, саханы нуучча ыраахтааҕытын тойотторо олус самнары баттаан көннөрбөттөрүттэн, үөрэҕи тэлгэппэттэриттэн, онтон хайдах эрэ босхолоноойобут, бэйэбит олохпутун бэйэбит билэрбитинэн, бэйэбит олохпутугар сөп буоларынан тэринээйэбит — диэн" (В.В.Никифоров-Күлүмнүүр. Солнце светит всем. Якутск, — 2001. — с. 375—376). 
  
  
  Бу Сахалар союзтарын тэрийэр мунньах тохсунньу 4—5 кк. буолбута.
   Онно 300 киһи сылдьыбыта. В.В.Никифоров салайааччылаах 10 киһилээх киин комитет талбыттарын тохсунньу 18 к., Союһу сокуоннайа суох диэн, Ис дьыала министрин бирикээһинэн Булатов губернатор хаайталаан кэбиспитэ. 
  
  
  Тохсунньу 9 к. 200-чэкэ киһи демократическайа суох талыллыбыккыт, онон Думаттан барыҥ диэн мунньахтыы олорор куорат Думатын гласнайдарын модьуйан, боломуочуйаларыттан аккаастаннарбыттара уонна саҥа быыбары ыытары туруорсубуттара.
  
  
  Үөрэнээччилэр, чиновниктар, сахалар, приказчиктар кулууптара, фельдшерскэй оскуола аһыллан, үлэлээн киирэн барбыттара.
  
  
  Сайын штабс-капитан Августовскай карательнай этэрээтэ Иркутскайтан кэлбитэ. 
  
  Күһүн Сахалар кулууптарыгар В.В.Никифоров "Манчаарыта" оонньоммута.
  
  1906 с. — К., Боотуруускай улууһун быраабатын суруксутун эбээһинэһиттэн уурайан, дьиэтиттэн тэлэһийэн, айымньылаах да, алдьархайдаах да айанын аартыгын арыйбыт, олоҕун сүнньүн тосту уларытан, төрөөбүт дойдутун, дьиэтин-уотун, дьонун хаалларан, норуот олоҕун-дьаһаҕын, культуратын чинчийэргэ, литературатын сайыннарарга быһаарыммыт сыла. 
  
  
  Ол иһин 1905 с. съезкэ куоракка киирэ сылдьан дьаарбаҥкаҕа кэлбит Н.О.Кривошапкин атыыһыты уонна кини сиэн уолун С.П.Готовцевы-I (Массаканы) көрсөн, Кривошапкиҥҥа суруксуттуу сылдьар доҕоро Д.И.Слепцов дуруускатынан, Өймөкөөн—Бороҕон нэһилиэгин родовой управлениетын суруксутунан эһиил сайын тахсыах буолан кэпсэппитэ. 
  Бу айаныгар тэринээри тохсунньу саҥатыгар куоракка киирбитэ. 
  Оччотооҕу айан ороскуота сүрдээх улахан буолара. Ыраах айаҥҥа сылдьар сылгы сыаната 45—50 солк., оттон эттэстэххэ (аренда) — 20 солк., Ленаны туоруурга биир оҥочо — 20 солк., 1 буут таһаҕас — 5 солк., ону таһынан сирдьитэ, айанньыта, өйүөтэ-тайаата, кэһиитэ. 
  Айанын ороскуотун толунаары, тохсунньу 7 к. М.Г.Васильев уонна Г.В.Никифоров эргиэмсиктэртэн 150 солк., (СР НА. 210 ф. 1 уоп. 23 дь. 2 л. кэннэ), кулун тутар 2 к. Н.К.Лазарев диэн кыра үөрэхтээх Дүпсүн киһититтэн 200 солк. атырдьах ыйын 10 к. диэри болдьохтоон иэс ылар (СР НА. 210 ф. 1 уоп. 23 дь. 49 л. кэннэ). 
  Коковин уонна Басов диэн эргиэмсиктэртэн 10 миэстэ кирпииччэ чэйи 220 солк. Өймөкөөҥҥө тиэрдэргэ кулун тутар 24 к. дуогабардаһар (СР НА. 210 ф. 1 уоп. 23 дь. 80 л. кэннэ). 
  Боотуруускай улууһун быраабатыттан тохсунньу 29 к. тиийэн, үлэ араас көрүҥүн оҥорор кыахтаах, ону биһиги көҥүллүүбүт уонна биһириибит диэн дастабырыанньа ылар. 
  
  Полицейскай управление К. Өймөкөөҥҥө 5 буут хортуоска сиэмэтин 25 солк. илдьэ барарыгар эппит. 
  Ону маҥнайгы айаным, таһаҕаһым да элбэх, хортуосканы да бачча ыраах айаҥҥа чэгиэнник сатаан тиэрдиэм суоҕа, арай эксперимент быһыытынан биир бууту босхо илдьэ барыахпын сөп диэн сайабылыанньа түһэрбит (СР НА. 15 ф. 6 уоп. 1264 дь. 3 л. кэннэ). 
  Ол гынан баран убайа И.Е.Кулаковскай 5 буут хортуосканы муус устар 26 к. бырааппар тиэрдиэм диэн, Уобалас быраабатыттан ылбыт (СР НА. 15 ф. 6 уоп. 1264 дь. 6 л.).
  
  
  Дьэ, ити курдук тэринэн, К. Өймөкөөҥҥө аан бастаан хампыай айаҥҥа туруммут (хампыай айан диэн уу-хаар тахсыыта, көтөх аттарынан айаннаан, сиибиктэҕэ тиийэн, үрэхтэр уулара түһүөр диэри аттарын аһатан, сэниэ ылларан баран айаннааһын аата).
  
  
  Бу суруксут эбээһинэһигэр Н.О.Кривошапкин дьыалатын-куолутун толоруу, түүлээхтэрин эрэдьиэстээһин уонна бырааба үлэтэ: өлбүгэ тарҕатыыта, дайыымпа хомуйуута, үрдүк суукка суруллар бырааба бириигэбэрдэрин, биирдиилээн үҥсүүлээхтэр, көрдөһүүлээхтэр дьыалаларын толоруу киирэллэр эбит.
  
  
  Ити курдук, от ыйа бүтүөр диэри үлэлээн баран, айанныыр дьон бары бииргэ, Дьокуускайга күһүҥҥү ардах уута үрэхтэри толорон бэркэ эрэйдиирин иһин, ол кэннэ эһэттэн, бөрөттөн сэрэнэн, күүһү түмэн, холбоон айанныыллара уонна атырдьах ыйын 15 к. диэки куораты булаллара.
  
  
  К. Өймөкөөҥҥө бастаан тиийбитин туһунан Тимофей Гаврильевич Винокуров маннык ахтан суруйбут: "...Күн киэһэриитэ "Үчүгэй" диэкиттэн биир аттаах киһи иһэр диэн буолла. 
  Чугас кэлбитигэр көрбүппүт, биһиги хаһан да көрбөтөх киһибит эбит. 
  Онно Сэмэн оҕонньор (Массака), түннүгүнэн көрөн баран, эмээхсинигэр эттэ: "Оо, Кулукуоскай Өлөксөй кэллэ! Мин кинини кытта куоракка киирэ сылдьан билсибитим. 
  Бэрт улахан үөрэхтээх киһи," — диэт ньилбэгин охсунна... 
  Хоноһобут, бэргэһэтин таһырдьа устан баран, дьиэҕэ киирэн, таҥараҕа үстэ кириэстэннэ (чугастан сылдьар киһи 1—2 кириэстэнээччи) уонна, илии тутуһан, ийэлээх аҕаны кытта дорооболосто. 
  Ол кэнниттэн дьиэ иһигэр баар киһини (балай эрэ киһи баара) кытта биир-биир илии тутуһан дорооболосто. 
  Илиитин оргууй аҕай наҕылыччы биэртэлээбитэ.
  Онтон дьиэлээх оҕонньору кытта хайдах-туох сылдьалларын, уруккуларын ахтыһан кэпсэттилэр.
  
  
  Ол кэпсэтэллэрин иһиттэххэ, бэрт көссүөтүк кэпсэтэр, улаханнык саҥа аллайан күлбэт, кыратык мүчүйэн эрэ күлэн кэпсэтэр киһи этэ.
   Бэйэтэ бэрт ыраас саһыллыҥы саһархай хааннаах киһи этэ... 
  Дьокуускайтан Өймөкөөн ырааҕын саллан кэпсээбитэ: "Киһи салҕан баран кэлэр сирэ эбит. 
  Бүгүн да кэлбит сирим ыраах сир эбит", — диэбитэ (5 көс усталаах, 4 улахан систээх). 
  — Дьэ, доҕоор, Семен Петрович, мин туох да эргиэним да, тугум да суох киһибин. 
  Көннөрү Өймөкөөн дьонун билсэ-көрсө кэлэ сылдьабын, — диэтэ.
  
  
  ... Ити кэлэ сылдьан, хас көрсүбүт киһитин кытта ким да диэн атааннаабакка дорооболоһоро, бэрт истиҥник кэпсэтэрэ. 
  Хас биирдии киһи олоҕун-дьаһаҕын, тугунан дьарыктанарын туһунан бэрт сиһилии ыйыталаһар этэ...
  
  
  ...Аргыстаһан барбыт дьоно улахан уута суох киһи эбит, хас хонугун аайы (айаннаан иһэн) түүн үөһүгэр дылы суруйан тахсар этэ диэн кэпсииллэрэ.
   Бэйэтэ чүмэчилээх сылдьар этэ. 
  Улаханнык санаммат киһи этэ. 
  Ол иһин дьон барыта наһаа ытыктыыра, хайгыыра, таптыыра. 
  Наһаа номоҕон, көссүө киһи этэ. 
  Хаартыны хаһан да оонньообот этэ, арыгыга түбэстэҕинэ, бэрт кыратык иһэр этэ...". 
  
  
  Өймөкөөҥҥө сылдьан, дьон-сэргэ биһирэбилин ылбытын, номоххо киирбитин кэпсиир ахтыылар бааллар. 
  Оҕо-дьахтар кинини сөбүлээн:
   Кокуоралаах муруннаах,
   Куударалаах астаах,
   Кулукуоскай суруксут
   Барахсаны оҕолор, 
  — диэн хоһуйаллара үһү (С.И.Заболоцкай ахтыытыттан).
  
  
  К. атырдьах ыйын ортото куоракка кэлэн, иэстэрин төнүннэрэн, чэйи Өймөкөөҥҥө тиэрдибитин туһунан отчуоттаан баран, атырдьах ыйын 25 к. дойдулаары сырыттаҕына, В.В.Никифоров "Манчаарытыгар" оонньоо диэн, сахалар кулууптарын чилиэттэрэ көрдөһөллөр. 
  Ону ылынан Манчаары оруолун толорор. "Пьесаҕа Манчаары Бэрт Маарыйаҕа ырыатын К. суруйбута" диэн П.А.Ойуунускай уонна А.И.Софронов ахтыы о²орон хаалларбыттара. 
  Бу испиэхтээх туһунан А.И.Свирскэй маннык суруйбут: "...Первое представление пьесы произвело очень большое впечатление на публику и показало, что якуты настолько сценический народ, что актеры, люди совершенно неподготовленные ранее к такого рода сценическим действиям, выполнили свои роли самым блестящим образом. 
  Из участников наиболее отличились Мария Николаевна Ионова в роли матери Манчары, Алексей Елисеевич Кулаковский в роли Манчары, Екатерина Николаевна Аверинская в роли Матрены, Терентий Вонифатьевич Слепцов в роли князя Чочо..." (РНАА СПС. Ф. 47. Оп. 2. Д. 147. Л. 34). 
  
  
  Ити кэнниттэн дойдутугар Тааттаҕа тахсыбыт. 
  Алтынньы 12 к., Чычымахтааҕы таҥара дьиэтин прихожаннарын мунньаҕын тэрийэн баран кинилэр ааттарыттан Чычымах оскуолата аһыллыытыгар улахан өҥөлөөх народнай училищелар инспектордарыгар Сергей Иосипович Огородниковка дьон махталын тиэрдэн туран народнай оскуола аһылларыгар сирэ тыырыллыбытын, кыаммат оҕолору үөрэтэргэ уонна оскуола ис тэрилигэр харчы наадатын туһунан суруйбута. (СР НА. 228 ф. 1 уоп. 69 дь. 30—31 лл.).
  
  
  Ити кэмтэн ыла К. тус бэйэтин нуһараҥ олоҕо соҕотохто үрэллэн, ыар сүтүк икки аас-туор икки аһыытын-ньулуунун билэн барбыта. 
  
  
  Ытык-Күөллээҕи таҥара дьиэтин 1906 с. метрическэй кинигэтигэр суруллубутунан, сэтинньи 19 к. К. кэргэнэ Анастасия Егоровна 25 сааһыгар хабарҕа сөтөлүттэн эмискэ өллө уонна өлбүтэ соһуччута бэрдиттэн аҕабыт атаарыы тыла суох барда диэн суруллубут. 
  Чычымах олохтооҕо К.А.Майданов ахтыытыгар: "...кэргэнэ өлбүтүгэр, кырдьаҕастара Чычымах таҥаратын дьиэтигэр көмөргө модьуйбуттара. 
  Онно ол дьахтар көмүллүүтүгэр улахан эбэрээт буолбута (обряд). 
  Ол онуоха Өлөксөй биирдэ да кириэстэнэн көрбөтөҕүн улаханнык муодаргыы, туора көрө санаабытым баара. 
  Оччолорго кини үөрэхтээх, биллэр киһи ахсааныгар сылдьара. 
  Ол иһин харахпыт киниттэн арахпат этэ..." (РНА СО ДьНК архыыба. 5 ф. 10 уоп. 35 дь. 1 л.).
  
  
  Тапталлаах кэргэнэ эмискэччи өлөн, кэмэ-кэрдиитэ суох аһыыга ыллара сылдьар уйан сүрэхтээх поэт өйүн-санаатын ким билиэ баарай?.. 
  
  
   Аатырбыт Е.В.Оросин кырдьар сааспар көрдөрүөм-харайтарыам диэбит кыра кыыһа Настайалыын сүрдээҕин таптаһан, ытыктаһан, өйдөһөн олорбуттара. 
  Ыраас хааннаах, сытыары-сымнаҕас майгылаах, кыра үөрэхтээх Настайа кылгас олоҕун кэрэһилиир докумуон суоҕун кэриэтэ. 
  Арай кини саха дьахтарын национальнай таҥаһын кэтэн турар хаартыската кыраайы үөрэтэр музейга ыйанан турар. 
  Саха дьахталларыттан биир бастакы учуутал, ааҕар кинигэлэргэ үлэлэспит В.Д.Давыдова Р.А.Кулаковскайга суругар эһэтин, эбэтин, Оруоһуттар олохторун кыратык ахтан аһарбыт. 
  Онно Оруоһуттар уонна К. иһирэх-итии сыһыаннарын, үөрэхтээх саха ыалын дьоллоох олоҕун бэлиэтээбит. 
  
  
  А.Е.Кулаковская-Оросина Алексей Елисеевич иккис кэргэнин Е.И.Лыскованы кытта саха дьахтарын кыһыҥҥы уонна сайыҥҥы таҥастарын кэтэн бииргэ түспүт хаартыскаларыттан уонна Петр Оросин "Сестре Дуняше" диэн ааттаан хаартыскатын бэлэхтээбититтэн сылыктаатахха, бэркэ билсэр, өссө аймахтыы курдуктар. 
  Күн сириттэн баран эрэрин билэр, икки кыра оҕотун хаалларарын өйдүүр ийэ хайдах да оҕолорун олохторун туһунан толкуйдаабат буолуон табыллыбат. 
  Онон өлөрүгэр Дуняшаны кэргэн ылаар диэн өлбүт буолуон сөп.
  
  
  Оннооҕор кэргэнин, оҕолорун сыстыахтара диэн, кэргэнэ сыллаары гыннаҕына, сүүһүттэн өрө анньан, сыстыаҥ диэн, сыллаппакка буола сатыыра, оҕолорун чугаһатымаары, чыпчаххайдаах сытара диэн кэлин кыыһа Лариса Алексеевна Кулаковская кэпсиирэ дииллэр. 
  Итини таһынан Настайа Э.К.Пекарскай кэргэнигэр Христина Никифоровна Слепцоваҕа суруйбут суруктара С-Петербург архивыгар бааллар. 
  Онно эдэр дьахтар сиэринэн тиһиликтээх французскай саппыкыны, пуховай саал былааты сакаастаһан суруйбут. 
  
  
  "СТЭЫ" хоһоонун К. кэргэнэ эрдэ суох буолбутуттан абаран, кини уһуннук олорбута буоллар, хайдах буолуо этэй дии санаан, ырыҥалаан суруллубут диир сиэрдээх.
  
  Докумуоннартан көстөрүнэн, К., куоракка баар эрээри, биир да революционнай хамсааһыҥҥа кыттыбатах. 
  Ол кини бэйэтэ туспа уйулгулааҕын, атын аналлааҕын билэриттэн, история хардыытын бэйэтин биир кэмнээҕи дьонноруттан дириҥник өйдүүрүттэн, "новатордартан да, консерватордартан даҕаны тэҥҥэ сэрэхэччийэбин" диэн 1901 с. суруйбутунуу, олоҕу оломноон сылдьар норуокка кэскиллээх (философия правильного пути) диэн толкуйдуурун туоһулуур.
  
  
  "СТЭЫ" бастаан "Эмээхсин ырыата" диэн ааттана сылдьыбыт. 
  Хоһоону К. Иван Иванович Оросин (Чойостоон) кэргэнигэр Анна Вонифатьевна Оросинаҕа бэйэтин илиитинэн суруйан, "Өксөкүлээх Өлөксөй" диэн илии баттаан, "Эмээхсин ырыата" диэн ааттаан бэлэхтээбитэ чааһынай архыыпка баар.
  
  
  "СТЭЫ" аан маҥнай К. 1925 с. тахсыбыт "Ырыа-хоһоон" кинигэтин 2-с чааһыгар бэчээттэммитэ. 
  
  
  БМОТ-кэ бэчээттэммит "СТЭЫ" автор СТ-һэ буолар.
  
  
  1924 с. ахсынньы 26 к. А.Ф.Бояров бэрэссэдээтэллээх, М.П.Слепцов сэкэрэтээрдээх, Н.Е.Афанасьев, К. чилиэннэрдээх уонна сүбэ куоластаах П.В.Слепцов, Н.Н.Павлов кыттааччылаах ЛТХ: "Сүүһүн туолбут эмээхсин ырыата" хоһоону ылынарга уонна автор, орто ыал олоҕун көрдөрөн ырыа ис хоһоонун уларытарыгар" сорудахтыыбыт.
   "Оннук уларытыы мооруктуйбут эмээхсин олоҕор сөп түбэһэр уонна автор быһаарыытын кэҥэтэн, ааҕааччы киэҥ араҥата дэбигис өйдүүр гына суруйуохтаах", — диэн уураахтаабыт (СР НА. 60 ф. 5 уоп. 19 дь. 16 л.). 
  
  
  Иккистээн 1925 тохсунньу 11 к. А.Ф.Бояров, М.П.Слепцов, Н.Е.Афанасьев, П.А.Слепцов көрбүттэр уонна: 1. Автор суруйбут ырыам чахчылаах, олоххо көстөр суол диэн модьуйсарыттан эппиэтинэһин киниэхэ сүктэрэн туран уус-уран айымньы быһыытынан ылынарга. 2. Автор быһаарыытын бэйэтэ баарыгар дьүүллэһэргэ — диэн быһаарыы ылыммытар (эмиэ онно 17 л.). 
  
  
  Үһүстээн 1925 тохсунньу 15 к. А.Ф.Бояров, М.П.Слепцов, Н.Е.Афанасьев, П.А.Слепцов, В.Д.Давыдова, К. буолан көрбүттэр уонна, "автор суруйбут быһаарыытын ылыммакка, олоҕу чахчылаахтык көрдөрбөтүн иһин, хомуурунньуктан устарга" диэн уураахтаабыттар. 
  Куоластааһыҥҥа 4 киһи уурааҕы сөбүлэспит, 2 киһи утарбыт (эмиэ онно, 18 л.). 
  
  
  Автор быһаарыыта "Древние старцы-мудрецы (якуты) кратковременность человеческой жизни сравнивали с тем моментом, в который всадник проскакивает мимо окна" диэн эбит (БМОТ  64 л.).
  
  
  К. "СТЭЫ" диэн хоһооно маннык хомуурунньуктарга тахсыбыта:
  1. ЫХ—25. 2 ч. — С. 112—123.
  2. ЫХ—46. — С. 61—69. 
  3. ЫХ—57. — С. 120—129. 
  4. ЫХ—78. — С. 60—67.
  
II
  
  К. бу хоһоонун эмиэ дьахтар тематыгар анаабыта уонна саха дьахтарын дьылҕатын анааран көрбүтэ. 
  Уратыта диэн манна поэт социальнай матыыбы чорбоппот. 
  Автор дьахтар олоххо аналын туһунан норуот өйүн-санаатын көрдөрөр, этнографическай хайысхалаахтык арыйар. 
  Хоһооҥҥо автор дьахтар төрүөҕүттэн кырдьыаҕар диэри олоҕун ойуулуур, былыргы сахалар дьахтары сааһынан көрөн, сиппит-хоппут бэлиэтинэн бэргэнник ааттыыллар эбит: куорсун хорохой, сырбаҥ татакай уо.д.а. 
  Сахалар дьахтарга сааһынан көрөн эмиэ араастык сыһыаннаһаллар эбит. 
  Ол дьахтар киһи аналыттан уонна айылгытыттан тутулуктаах. 
  Ону кытта автор дириҥ философскай санааны этэр: киһи олоҕо бэрт кылгас, онуоха кини төрүөҕүттэн өлүөр диэри эт-сиин, өй-санаа өттүнэн араастык уларыйар. 
  Бу орто дойдуга кэлбит киһи эрэ анала биир: кини олох олоруохтаах, оттон өлөр өлүүттэн кинини туох да – баай-дуол, харчы, албан аат да өрүһүйбэт, бу кини төлөрүйбэт төлкөтө.
  
  
  К. хоһоонун эмээхсин ырыатынан биэрэр, кырдьаҕас киһи сыта-олоро толкуйдуур, ааспыт олоҕун анааран көрөр, дьон сыһыанын ырыҥалыыр уонна бэйэтэ да олорон бүппүтүн билинэр, "өҥкөөппүн өҥөйбүт өлөр өлүөхүмэбин" дэнэр, өлөн биэрбэтиттэн эрэйдэнэр. 
  Сахалар былыргы сиэринэн аһара уһуур киһини сөбүлээбэттэр эбит. 
  Манна түҥ былыргыттан биис ууһунан олоруу кэм саҕанааҕы сиэр-туом көстүүтэ эмиэ биллэн ааһарга дылы. 
  Онуоха автор аныгылыы сиэр-майгы олохсуйуон баҕарар, үөрэтэр: ытык кырдьаҕаһы үтүөтүк тутарга, амарахтык сыһыаннаһарга.
  


III
  
  Сахаларга баар араас маллар-саллар хаһан, хайдах оҥоһуллубуттарын, билигин эргэрэн бөххө быраҕыллыбыттарын туһунан ырыалар элбэхтэр. 
  Олор үксүлэрэ уһуннар, 150—300 строкалаахтар. 
  Син ол кэриэтэ К. биир киһи дьылҕатын бүттүүнүн кэпсиир 303 строкалаах айымньыны айбыт. 
  Олор баһыйар өттүлэрэ 277-тэ икки, үс тыллаахтар, 4,5,6,7,8 сүһүөхтээхтэр (250 строка). 
  Ол эрэн атын айымньыларыгар курдук 6 сүһүөхтээх строканы хото туттар — 71. 
  Оттон аллитерацията, рифмалара атын айымньылартан уратыта суохтар — 56 уонна 75%. 
  Строка иһигэр тыллар аллитерацияланыылара намыһах — 28%.
  
  
  Айымньыны К. эмиэ иккилии, үстүү, ардыгар 4,5,6 строкалаах бөлөхтөрүнэн наардаан суруйбут. 
  Ол наардааһын бэлиэлэрэ хас сырыы аайы уларыйа тураллар. 
  Сороҕор аллитерация элбиир уонна 20—30 строкаҕа биир кэлим кэлэр, онтон букатын суох буолар, оччоҕо рифмалааһына хойдор. 
  Итиннэ биир сүрүн оруолу параллелизм, кэккэлэтэн этии улахан оруолу ылар да 3 төгүл хатылааһынтан ордубат. 
  Оччоҕуна строкалар бөлөхтөрө ритмическэй схемалара билиҥҥи саха поэзиятыгар курдук маарыннаһар эбэтэр оруобуна сөп түбэсиһэр буолаллар. 
  Ону таһынан айымньы сорох кэрчиктэригэр бөлөхтөспүт строкалар сүһүөхтэрин уопсай ахсаана тэҥ эбэтэр бииринэн, иккинэн эрэ араастаах буолаллар:
  Эппитим эрэ
  Эҕэрдэ буолан,
Саҥарбытым эрэ
Сата буолан
  Соруйбутум эрэ
  Дьолго холуллан,
Аттаах хонуга
Сатыы өйүөтэ,
  Уолбат ойбон
  Чөҥөрө чүөмпэ буолан
Хойуубар бөтөн
Убаҕаспар чачайан
  Бу иккилии строкалаах бөлөхтөр сүһүөхтэрин сууммата 10—10—11—10—11—12 буолан тахсар. 
  Биирдиилээн строкаларга 4 бөлөх иһигэр тэҥэ суох сүһүөхтэрдээх эрээри (6—4, 6—5, 4—7, 5—7) уопсай ахсааннара тэҥнэһэн айымньы иһигэр туспа ритмикалаах чаас буолан хаалаллар.
  
  
  Көстөрүн курдук, К. поэзиятыгар биир айымньы иһигэр хоһооҥҥо холбуур араас ньымалар (аллитерация, рифма, ритмическэй структура, строкалар бөлөхтөһүүлэрэ, строка иһинээҕи аллитерация уо.д.а.) уларыйа тураллар. 
  Бу фольклорнай верлибр сүрүн уратыта саха поэзиятын сайдыытын бастакы сылларыгар биллэр-көстөр суолталаммытын туоһулуур.
  
  
  
IV
  
  ЫХ—46  (с.61-69) уонна ЫХ—78 (с.60-67) "СТЭЫ" төрдүс, ЫХ—57 (с.120-129) тохсус айымньынан киирбит.
  
  
  Тиэкискэ уларытыы суох. СБ-тигэр 27 төгүл редакторскай уларытыылар киирбиттэр. Автор СБ-лэрэ [-], [,], [:] таһаарыыларга [;] уонна [:] солбуллубуттар. 
  Холобур, 161—222; 279—283 строкаларга. 
  Автор СБ-тэ [-] үгүс түгэннэргэ утарыта өйдөбүллэри чопчулуур эбэтэр тохтобулу бэлиэтиир экспрессивнэй суолтатынан ордук табыгастаах. 
  ЫХ—78 автор СБ-тин ордук тутуһар.
  
  
  ЫХ—46 хос быһаарыыларыгар 9 редакторскай быһаарыы эбии киирбит: "балаадытар", "унуктуйбут", "халаатаабыта", "кытыан билэ", "дьалыҥнаахтык", "саалырсыйан", "күрүҥ тойтохо", "дьуоҕара хаан", "өлөр өлүөхүмэ". 
  ЫХ—57 уонна ЫХ—78 автор быһаарыыларыгар эбии киллэрии суох.
  
  
  ЫХ—46 комментарийга маннык бэлиэтээһин киирбит: "При первом издании сочинений Кулаковского редакция предложила автору переработать сюжет поэмы с тем, чтобы была отражена жизнь среднего крестьянства. Автор отклонил это требование и поэма была напечатана без изменений" (315 с.)
  
  
  ЫХ—57 уонна ЫХ—78 комментарийдар суохтар. 
  
  
КЭЧЧЭГЭЙ БААЙ
  
  "КБ" Тааттаҕа 1907 с. суруллубута. 
  
  1907 с. К. олоҕор биир бэлиэ кэрдиис кэминэн буолар. 
  Архыып докумуоннарыттан көстөрүнэн, кини дьон өйүн-санаатын уһугуннарар, сырдатар көрүүлэрэ халбаҥнаабат халыыбын булуммут, үөрэхтээһин, экономическай, социальнай, культурнай сайдыы боппуруостарын дириҥник ырыппыт, саха литературатын дьарык оҥостубут, төрөөбүт Тааттатыттан букатыннаахтык тэлэһийэн барбыт сыла — 1907 с.
  
  
   30 саастаах, икки оҕолоох огдообо киһи, тохсунньу 17 к. Предтеченскэй таҥара дьиэтигэр Лыскова Евдокия Ивановна диэн 22-лээх, кыра үөрэхтээх куорат кыыһын кытта бэргэһэлэнэн, куоракка Преображенскай таҥара дьиэтин аттыгар баар Гоголев олбуоругар олорор ийэ кынныгар көһөн киирэр. 
  Бу Евдокия Ивановна 1840—1890 сс. Бороҕон уонна Боотуруускай улуустарын быраабаларыгар суруксуттаабыт Н.И. уонна С.Н., М.Н.Лысковтар диэн мещаннар сиэннэрэ этэ. 
  Ийэтэ, Елена Семеновна Лыскова, биллиилээх краеведтар П.В.Попов уонна И.Д.Новгородов суруйалларынан: куорат кулубатын П.Юшмановы 3 хонукка хаайыыга уктарбыт, үүнэ-тэһиинэ суох барбыт полицейскайдары ыраахтааҕыга тиийэ үҥсүбүт, эр дьону кытта тэҥҥэ айаҥҥа сылдьар күүстээх санаалаах, алла турар астаах асчытынан, көрбүөччүтүнэн, отоһутунан аатырбыт толуу саха дьахтара этэ. 
  
  Е.И.Кулаковская, хаартыскатын альбомуттан көрдөххө, оҕо эрдэҕиттэн Н.А.Аверинскай кэргэнин, И.Г.Васильев, Ф.М.Слепцов, И.С.Говоров, о.д.а. биллэр дьон оҕолорун кытта бииргэ улааппыт. 
  Оттон ырыатын альбомугар реальнай училище үөрэнээччилэрэ суруйбут дириҥ ис хоһоонноох элбэх айымньылары устан хаалларбыттара Е.И.Кулаковскаяны эмиэ сонун өттүттэн көрдөрөр, кини сахалыы да, нууччалыы да сыыһата суох тэҥҥэ суруйарын туоһулуур. 
  Бэйэтин кэминээҕи дьон ахтыыларынан, бэрт көрсүө, номоҕон, киэҥ көҕүстээх, саахыматтыырын, лотуолуурун, ааҕарын сөбүлүүрэ эбитэ үһү.
  
  
   К. тохсунньу 20 к., тастыҥ эдьиийин Феодосия Ивановна Кулаковская (Пинигина-Захарова) интэриэһин көмүскээн, губернаторга сурук суруйар (СР НА. 12 и ф. 2 уоп. 2001 дь. 21—34 л. кэннэ, 55—56 лл.). 
  
  
  Тохсунньу 22 к. Инородческай кулуупка спектакльга кыттар, бэйэтин хоһооннорун ааҕар.
  
  
  Кулун тутартан Дьокуускайга гражданскай балыыһа тутуутугар бэдэрээт ылыытын туоругар кыттан, ыам ыйын 26 к. хантараак түһэрсэр (СР НА. 12и ф. 6 уоп. 2036 дь. 112—215 лл.). 
  
  
  Муус устар 12 к. Саха уобалаһынааҕы управление аатыгар, Уола — Халыма таһаҕаһын тиэйэргэ Өймөкөөн дьоно бэдэрээт көрдөспүттэрин суруйан туран, бэйэтин бас билиитинэн мэктиэлиир. 
  
  
  1907 с. К. бас билиитэ сүөһүнэн уонна сылгынан 50 төбө, 1500 сыарҕа от эбит (СР НА. 15 ф. 8 уоп. 148 дь. 1—10 л. кэннэ).
  
  
  Саха сирин уонна Иркутскай губернатордарыгар Россия сокуона сахалар сыаналаах бэдэрээттэри ылалларын туорайдаһарын утаран сурук суруйталыыр. 
  
  
  Балаҕан ыйын 22 к. Окружной исправникка Өймөкөөҥҥө хортуоппуйу тиэрдибитин туһунан дастабырыанньаны кытта быһаарыы сурук түһэрэр (СР НА. 15 ф. 6 уоп. 1264 дь. 6, 10—11 л. кэннэ).
  
  
  К. өйүн-санаатын, баҕарбыт баҕатын уонна кини аата биллэн-көстөн барбытын "Якутский край" хаһыат тохсунньу 2 к. 43 №-гэр тахсыбыт маннык информация туоһулуур:
  1907 с. К. олунньу 13—20 кк. эрэ Тааттаҕа тахса сылдьыбыт. 
  Онон "КБ" бу бириэмэҕэ суруллубут кэриҥнээх. 
  Хоһоон прототибынан К. аҕа кынна Е.В.Оросин буолар диэн сабаҕалааһын баар эрээри, ол онно суох. Е.В.Оросин бэйэтин кэмигэр улууһугар элбэх үтүө дьыаланы оҥорбутунан убаастанар, өр кэмнэргэ кулубалаабыт, кинээстээбит, сайдыылаах, сатабыллаах киһи этэ. 
  "КБ" прототибынан Ханньас нэһилиэгин баайа Бас уола Миичэкэ (Дмитрий Алексеевич Слепцов, 1875 с. төрүөх) буолар диэн Таатта улууһун Уус-Амма нэһилиэгин ытык кырдьаҕаһа, былыргынан кыра үөрэхтээх Прокопий Дмитриевич Попов (1893 с. төрүөх) бэйэтин ахтыытыгар туоһулаан турар (РНА СС ДЬНК архыыба. 5 ф. 10 уоп. 35 дь. 31 л.). 
  Бэрт кэрэгэй өйдөөх, кэрээки баҕайы, хаһан да дьон убаастабылын билбэтэх, уопсастыба туһа диэн дьөрү чаччыыналаабатах да баай ыалларыттан А.Е. уонна И.Е.Кулаковскайдар бэркэ сонньуйалларын туһунан ахтыылар бааллар. 
  Ол да иһин иккиэн "КБ" диэн хоһоонноох буоллахтара. 
  Чааһынай архыыпка харалла сытар И.Е.Кулаковскай — Оонньуулаах Уйбаан Хитров транскрипциятынан бэйэтин илиитинэн суруйуутугар Өксөкүлээх Өлөксөй Бетлингк транскрипциятынан "КБ" 
Ньүдьү балай,
Дьүлэй куҥ, 
Чой орой,
Чай сарын,
Чөй өттүк — 

диэн түмүктээһиннээх ойуулааһыны эбэн биэрбит. 


  "КБ" бастаан "Сырдык" диэн кинигэни бэчээттэтэр кэпэрэтиип 1923 с. таһаарбыт "Ырыа-хоһоон" диэн хомуурунньугар киирбитэ. 
  1957 с. Н.Канаев хомуйан таһааттарбыт  "Ырыалар-хоһооннор" хомуурунньукка, хос быһаарыытыгар, 1922 с. "Сырдык" общество таһаарбыт хомуурунньугар тахсыбыта диэбит. 
  Ити алҕас кэнники 1978 с. таһаарыыга эмиэ хатыланар.
  
  
  Хомуурунньук туһунан В. (В.Халдеев) балаҕан ыйын 1 к. "Автономная Якутия" хаһыакка "Сборник песен и стихотворений" изд. Якутского кооперативного книгоиздательского т-ва "Сырдык" г. Якутск, 1923, стр. 29" диэн ыстатыйатыгар маннык суруйбут: 
  
  Бу хомуурунньукка бэчээттэммит "КБ" хоһоон автор хоту олордоҕуна, киниттэн көҥүлэ суох тахсыбыт буолан, К. бэйэтэ бэлэмнээбит 1925 с. хомуурунньугар баар "КБ" айымньытыттан тылыгар-өһүгэр, тутулугар улахан уратылардаах. 
  
  
  Биллэрин курдук, К. хоһооннорун, илиинэн устан, дьоҥҥо тарҕатара уонна ол устар кэмигэр, ымыыта киирдэҕинэ, уларытыылары оҥороро, тылын-өһүн чочуйан биэрэрэ. 
  
  "КБ" илиинэн уһуллан киэҥник тарҕаммытын "Автономная Якутия" хаһыат 1922 с. от ыйын 30 к. тахсыбыт нүөмэригэр Бороҕон улууһугар Өктөөп өрөбөлүүссүйэтин биэс сылын бырааһынньыктааһыннарыгар буолбут кэнсиэргэ сыанаттан "КБ" аахпыттарын туһунан бэлиэтээһин баара туоһулуур. 
  
  
  Онон бу 1923 с. тахсыбыт хоһоон айымньы варианнарыттан биирдэрэ диир толору кыахтаахпыт.
  
  
  К. "КБ" хоһоонун бэйэтин илиитинэн суруйбут тиэкиһэ көстө илик.
  
  
  Сэйимчээҥҥэ олорон суруйбут дневнигиттэн көрдөххө, кини хоһооннорун хомуурунньугун 1924 с. бэлэмнээбит. 
  Онно "Кэччэгэй баайы" тохсунньу 31 к. "хат уһуллум" — диэн суруйбут эбит.
  
  БМОТ-кэ бэчээттэммит "КБ" автор СТ-һэ буолар.
  
  "КБ" ЛТХ 1925 с. тохсунньу 15 к. ырытыллыбыт, "уларытыыта суох ылынарга" диэн уураах тахсыбыт (СР НА. 60 ф. 1 уоп. 751 дь. 3 л.). 
  Мунньахха А.Ф.Бояров бэрэссэдээтэл, М.П.Слепцов сэкэрэтээр уонна ЛТК чилиэттэрэ Н.Е.Афанасьев, К., П.А.Слепцов, В.Д.Давыдова кыттыыны ылбыттар.
  
  
  "КБ" маннык хомуурунньуктарга уонна периодическай бэчээккэ тахсыбыта:
  1. ЫХ—23. — С. 5 — 9. 
  2. ЫХ—25. 2 ч. — С. 129 — 135. 
  3. ЫХ—46. — С. 70 — 74. 
  4. ЫХ—57. — С. 33 — 37. 
  5. ЫХ—78. — С. 68 — 72. 
  6. ЫХ—86. — С. 5—8. 
  7. Төрөөбүт литературабыт: 7 кылаас хрестоматията. — Якутскай: Кинигэ изд-вота, 1966. — С. 24—27.
  8. Төрөөбүт литературабыт: 6 кылааска үөрэнэр хрестоматия / Н.А.Габышев, Н.Н.Ермолаев оҥордулар. — Якутскай: Кинигэ изд-вота, 1972. — С. 26—29. 
  9. Төрөөбүт литературабыт: Учеб-хрестоматия. 6 кылаас / Н.А.Габышев оҥордо. — Якутскай: Кинигэ изд-вота, 1985. — С. 26—35.
  10. Төрөөбүт литературабыт: 7 кылааска үөрэнэр учеб.-хрестоматия / С.К.Колодезников, Е.К.Васильев оҥордулар. — Якутскай: Кинигэ изд-вота, 1993. — С. 111.
  11. Кыым. — 1977. — Кулун тутар 16 к.
  
II
  
  Бу айымньыга автор киһи-аймахха барытыгар, үгүс омуктарга күлүү-элэк оҥоһуллар кэччэгэй буолууну саралыыр. 
  Аан дойду литературатыгар элбэхтик таарыллыбыт, ойууламмыт тема. Н.В.Гоголь Плюшкина, А.С.Пушкин "Кэччэгэй рыцара" уос номоҕо буолбуттара ыраатта.
  
  
  Сахаларга кэччэгэй буолуу куруук сэмэлэнэр, оннук киһи сиигэ-хоһууга барар. О
  
  л да иһин"кэччэгэй кэриэһэ суох", "кэччэгэйтэн кэлтэгэй хамыйахтаах басыһар" эҥин диэн элбэх өс хоһоонноро үөскээбиттэр. К. бу хоһооҥҥо:
"Кулу" диэтэххэ
Курус кынар
"Мэ" диэтэххэ
Мичик кынар 
  — диэн строкалар уонна: Туппута эрэ торуоската, Кэппитэ эрэ сэлээппэтэ диэн этиилэр "поговорки о скупых" буолалларын анаан-минээн ыйбыт. 
  
  
  К. "КБ" хоһоонугар ирония, сатира көмөтүнэн оччотооҕу саха баайдарыгар көстөр тииби силигин ситэрэн ойуулуур. 
  Бу патриархальнай-феодальнай олох биир саамай күүстээх көстүүтэ: дьон-норуот хара көлөһүнүн апчарыйан кэбиһэн баран, ол харчыта туох да туһаны аҕалбат, онтон оннооҕор бэйэтэ да туһаммат. 
  Кэччэгэй баай обраһын күлүүгэ таһаарыы норуот ырыатыгар бэрт тэнийбит көстүү этэ. 
  Ону ааһан К. убайа Оонньуулаах Уйбаан эмиэ "Скупой богач" диэн тойуктаах.
   Бу икки автордар мэтириэттэригэр кэччэгэй баай баайын-дуолун, аһын-таҥаһын, дьиэтин-уотун, майгытын-сигилитин өттүнэн ойуулааһыннарыгар майгыннаһар өрүттэр көстөллөр.
  Ону тэҥнээн көрдөххө, Оонньуулаах Уйбаан норуот көрүүтүгэр олоҕуран, кэччэгэй баайы сиэр-майгы өттүттэн кириитикэлиир. 
  Оттон олох туругун уонна кэскилин ырыҥалыыр сырдатааччы — К. кэччэгэй баай мэтириэтин дириҥник эҥсэн ойуулуур. 
  Оонньуулаах Уйбаан мэтириэтин сиэр-майгы өттүнэн характеристикалыыр буоллаҕына, К. социальнай матыыбын дириҥэтэн биэрэр. 
  Ол курдук бу кэччэгэй баай "улууһугар кулубалаабатах, дойдутугар дуоһунастамматах", ол аата дьоҥҥо-сэргэҕэ туһата суох, олох хаамыытыгар кыттыспакка туора турар киһи; "кэскиллээх кэпсээн кэмчи", "сиэртимэни сирэр, мунньаҕы буолуммат" диэн эбэн этэн, автор кини сайдыыны билиммэт, төттөрүтүн, харгыстыыр тиип буоларын көрдөрөр. 
  
  К.: "Мин норуоту икки араҥаҕа — үөрэхтээх уонна үөрэҕэ суох диэн араарабын", — диэбитэ. 
  Сырдатааччы ити этиитэ кини сайдыы олугун туохха көрбүтүн этэр.
   Саҥаҕа тардыспат майгыларын-быһыыларын илдьэ олорор тыа баайдара олох сайдыытыгар харгыс буолбуттара, оттон аныгылыы өйдөөх-санаалаах, үөрэхтээх баайдар норуоту сайдыыга таһаарыахтаахтара. 
  Ол иһин поэт кэччэгэй баайы кыһыйан-абаран туран, сытыы кылыс тылларынан кириитикэлээбитэ, күлүүгэ таһаарбыта. 
  Поэт ол тыллара өс хоһооно буолан уос номоҕор киирбиттэрэ, норуокка киэҥник тарҕаммыттара. 
  
III
  
  К. бу айымньыга норуотун өйдөбүлүн уустуктук уобарастаан көрдөрөргө дьулуспут. 
  Ону ааҕааччыларга сытыытык тиэрдээри утарыта өйдөбүллэри арыйар: туохха да холооно суох элбэх сүөһүлээх, иирбит элбэх харчылаах баай тус бэйэтин олоҕор ханнык да дьадаҥытааҕар быстар мөлтөх астаах-үөллээх, таҥастаах-саптаах буолан соһутар. 
  Ааҕааччыга киһи бэл бэйэтигэр кэччэгэйэ туохха тиэрдэрин автор сахалар саамай сирэр астарын, таҥастарын тиктэр матырыйаалларын ааттаан кэккэлэтэр: аҕараан, сыма, ыылаах эт, собулҕа, лаҕыыр буолбут лаба ырбаахы, өлүнньүк тириитэ үтүлүк, торбос-тобук таҥаһа... 
  Дьиэтэ-уота биир оннук. 
  К. маннык ойуулааһыннары норуот ырыаларыгар, олоҥхоҕо курдук сиһилии, биир-биир наардаан хоһуйар. 
  Ол гынан баран аныгы олох ирдэбилигэр түбэһиннэрэн геройун уопсастыбаҕа сыһыанын, быһыытын-майгытын кэҥэтэн биэрэр. 
  Онно кини бу баай кинээстээбэтэҕин, кулубалаабатаҕын, түһээни сөбүлээбэтин тоһоҕолоон ыйар. 
  Ол аата К. баай буолуу туһунан саха өйдөбүлүгэр саҥа сыһыаны киллэрэр.
   Ойуулуур киһитэ ыалдьытымсаҕа суоҕун, дьонун аһатарга-сиэтэргэ кэччэгэйин сүрдээх күүстээх ымпыктааһыннарынан биэрэр: Нэлэ тэриэлкэлээх / нала хамыйахтаах / Кымаах-имээх кытыйалаах... 
  Итинник иһитинэн-хомуоһунан дьону тото аһаппата тута өйдөнөр. 
  Инньэ гынан К. 1907 с. саҕалаан кэлин "Интеллигенцияҕа суругар" (1912) биирдиилээн киһи байыыта уобалас, норуот олоҕо тупсарыгар көмө-тирэх буолуохтаах диэн санааҕа кэлбитэ.
  
  
  Хоһоон үксэ ас, таҥас, дьиэ-уот тэрилин субуруччу ааттааһыннартан таҥыллыбыт. 
  Ити айымньы ритмическай тутулугар, строкаларга дорҕооннор дьүөрэлэһиилэригэр сабыдыаллаабыт. 
  
  
  "КБ" суруйуутугар К. "Правила якутского стихосложения" диэн ыстатыйатыгар эппит сүрүн ирдэбиллэрин тутуһар. 
  Кини ордук сөбүлүүр бастакы, иккис тыллар саҕаланыылара сөп түбэһиилэрэ 60 строкаҕа, оттон бастакы уонна үһүс тыллар аллитерацияланыылара 32 строкаҕа бааллар, ол эбэтэр 61% ылаллар. 
  Оттон строкалар бүтүүлэрэ (рифмалаһыылара), төһө да биир саҥа чаастара биир грамматическай формаҕа туран дьүөрэлэстэллэр, эмиэ 60% ордук. 
  Ити билиҥҥи поэттар рифмаларын ахсааныгар чугаһыыр көрдөрүү.
   Ол иһин буоллаҕа буолуо, строкалар саҕаланыыларын дьүөрэлэһиитэ 34%. 
  Бу түбэлтэҕэ К. саха ырыа тыла саҕаланыытын эрэ кэтиир, бүтүүтүгэр кыһаллыбат диэн этиититтэн туоруур. 
  Ити кини ылланар ырыаҕа сыһыаран эппит балаһыанньата аныгылыы ааҕыыга эрэ аналлаах айымньыга уларыйбыта харахха быраҕыллар. 
  Онно хоһоон үгүс строкалара, эппиппит курдук, араас малы-салы, аһы-үөлү ааттааһыннаах буоланнар, биир дорҕоонтон тахсар ааттары булар ыарахана, кыайтарбата даҕаны мэһэйдээбит буолуон сөп.
  
  
  Оттон поэт строка төһөнөн кылгас да, соччонон кэрэтик иһиллэр диэн этиитин "КБ" да бигэргэтэр. 
  Барыта 158 строкаттан икки тыллааҕа 103, үс тыллааҕа 47.
   Атыннык эттэххэ, айымньы бүттүүнэ кэриэтэ аҕыйах тыллаах строкалартан турар. 
  Оттон строкаларга сүһүөхтэрин ахсаана К. быраабылаларыгар сөп түбэһэллэр: 3-н 11-э дылы сүһүөхтээхтэр бааллар. 
  Ол да буоллар 3, 4, 5, 10, 11 сүһүөхтээхтэр аҕыйахтар.
   Айымньы сүрүн ритмическэй тутула 6, 7, 8, 9 сүһүөхтээх структуралартан таҥыллыбыт, барыта 116 строканы хабаллар. 
  Ол иһигэр алталаах — 32, сэттэлээх — 36, аҕыстаах — 25, тоҕустаах— 23. 
  Бу саха билиҥҥи поэзиятыгар да, түүр тыллаах поэзияларга да тэнийбит кээмэйдэр. 
  
  
  Хоһоон бүтүүтүгэр Ө.Ө. омсолоох геройун быһа-бааччы чабырҕах ритмикатынан суруллубут строкаларынан сыана биэрэн, маннык киһи саха сиэриттэн туора турарын, уопсастыбаҕа туһата суоҕун бигэргэтэр.
  
  
  
IV
  
  "КБ" хоһоон ЫХ—46 (с.70-74) уонна ЫХ—78 (с.68-72) бэһис, ЫХ—57 (с.33-37) бастакы айымньынан киирбит.
  
  Тиэкискэ уларытыы суох. 
  
  СБ-тигэр 10 төгүл уларытыылар бары таһаарыыларга киирбиттэр. 
  Холобур, строфемалар бүтүүлэригэр автор СБ-тэ [,] редактордар СБ-лэринэн [;], [.] солбуллубут: 12, 49, 61-с строкалар. 21, 24-с строкаларга автор дефиһэ запятойунан бэлиэтэммит. 
  68, 103-с строкаларга автор СБ-тэ [—] ойуулааһын ис хоһоонугар ордук табыгастаах. 
  Манна редактордар туруорбут [:] айымньы экспрессивнэй тыыныгар сөп түбэспэттэр.
  
  Хос быһаарыыларга ЫХ—46 түөрт тылы эбэн киллэрбит: "Урайыы", "Ойулгу", "Боччук", "Отох". ЫХ—57 уонна ЫХ—78 автор быһаарар 38 тылыгар эбии суох. 
  
  
  ЫХ—46  комментарий суох.
  
  ЫХ—57 (с.292) уонна ЫХ—78 (с.286): "хоһоон аан бастаан 1922 с. "Ырыа-хоһоон" диэн "Сырдык" обществота таһаарбыт сборнигар бэчээттэммитэ", — диэн алҕастаах бэлиэтээһин оҥоһуллубут (көр.: комментарий I чааһын).

ТЫА ДЬАХТАРА
  
  "ТДь" хаһан суруллубутун автор ыйбатах. 
  Ол гынан баран айымньы ис хоһоонуттан, аатыттан бадахтаатахха, автор куоракка киирбитин кэннэ, ол эбэтэр 1907—1910 сс. диэки, суруллубут буолуон сөп. 
  Ити иннинэ кини саха дьахтарыгар анаммыт хас да хоһоону суруйбута сахаларга ырыа-хоһоон буолан киэҥник тарҕаммыта биллэр. 
  
  
  Аан бастаан "ТДь" К. 1925 с. тахсыбыт "Ырыа-хоһоон" кинигэтигэр бэчээттэммитэ.
  
  БМОТ  бэчээттэммит"ТДь" автор СТ-нэн буолар.
  
  1924 с. сэтинньи 19 к. А.Ф.Бояров бэрэссэдээтэллээх, М.П.Слепцов сэкэрэтээрдээх, Н.Е.Афанасьев, К., П.А.Слепцов, чилиэннэрдээх ЛТХ: "Тыа дьахтара" хоһоону иһиттибит уонна "сэп сыгынньах", "атыырга баҕаран", "буос буолан", "эрин имэҥэ", "халыҥ бэриҥэ", "тырыта барбыт тыһаҕас ыстааннаах" диэн этиилэри кыбыстыылаах буолалларынан, атын тылларынан уларытан эбэтэр элбэх туочуканан солбуйан баран, ылынарга", — диэн уураахтаабыттар (СР НА. 60 ф. 5 уоп. 19 дь. 7 л.). 
  
  К. "ТДь" хоһооно маннык хомуурунньуктарга тахсыбыт:
  1. ЫХ—25. 2 ч. — С. 21—34. 
  2. ЫХ—46. — С. 226—237. 
  3. ЫХ—57. — С. 107—119. 
  4. ЫХ—78. — С. 206—215.
  5. Төрөөбүт литературабыт: 4 кылааска үөрэнэр хрестоматия / Н.А.Габышев, Н.Н.Ермолаев оҥордулар — Якутскай: Кинигэ изд-вота, 1972. — С. 26—29. 
  
II
  
  Ө.Ө. бу айымньытын суруйбут кэмэ чуолкай биллибэт буолан баран, ис хоһоонуттан көрдөххө, сиппит-хоппут поэт суруйбута өтө көстөр. 
  Автор манна айар үлэтигэр үгэс буолбут дьахтар тематын салгыыр. 
  Бу айымньыны тылын-өһүн, обраһын, тематын өттүттэн көрдөххө, поэт "Саха дьахталларын мэтириэттэрэ" диэн поэматын кытта быстыспат ситимнээҕэ көстөр. 
  
  
  Үгүс чинчийээччилэр бэлиэтээбиттэринэн, Ө.Ө. просветительскай реализм принциптэригэр олоҕуран суруйбута, киһини ордук майгы-сигили өттүттэн көрөн арыйбыта. 
  Автор маҥнайгы мэтириэтин – саха дьахтарын типическэй обраһын бу поэмаҕа өссө дириҥэтэн, чиҥэтэн биэрэр. 
  Поэт саха дьахтара тоҕо маннык быһыыламмытын-сигилилэммитин быһаарар: онно кини буола турар быһыыны-майгыны кириитикэлиир, саха дьахтарын ыарахан дьылҕатын аһынан, хараастан туран ойуулуур. 
  Айымньыга поэт гуманистическай, демократическай көрүүтэ толору арыллар: саха дьахтара хара төрүөҕүттэн ыла ыар олоҕо, дьолго анамматаҕын, эрэйи-муҥу муннунан тыырарын көрдөрөр. 
  Тиһэҕэр били "Саха дьахталларын мэтириэттэрэ" поэма маҥнайгы мэтириэтэ илэ-бааччы көстөн кэлэр: "Мантан антах майгыта бахтайда, сигилитэ сирилиннэ, киҥэ кэбэлийдэ".
  
III
  
  Бу айымньыга биир дьахтар кыра эрдэҕиттэн улаатан, кэргэннэнэн баран хайдах олорбутун туһунан холкутук, биир тэтиминэн кэпсэнэр. 
  Онон хоһоонун тутула да оннук улаханнык уларыйталаабат, арай кыыһы кэргэн кэпсэтиилэрин, таҥаһын-сабын тэрийиилэрин сиһилии ойуулаһыҥҥа уонна хоһоон бүтэһик кэрчиктэригэр дьахтар эрэйдээх олоҕун биэриигэ элбэх сүһүөхтээх (8, 9-тан ордук) строкалар хойдоллор да, ол хоһоон уопсай интонациятын улаханнык уларыппат. 
  Ол оннугар хоһооннорун аллитерацията атыттарга тэҥнээтэххэ, строка иннигэр лаппа аҕыйаабыт – 42 %, оттон ити көрдөрүү "Ойуун түүлүгэр", "Өрүс бэлэхтэригэр" 64 %, "Былыргылыы алгыска" — 54 % этэ. 
  Итини эппиппит курдук, айымньы ис хоһоонугар биллэр өрө көтөҕүллүүлээх, долгутуулаах миэстэлэр суохтарынан быһаарыахха сөп. 
  Итиннэ "ТДь" тыллар строка иһигэр дьүөрэлэһиилэрин күүһүрүүтэ эмиэ сабыдыаллаабыт буолуон сөп. 
  Манна строка иһинээҕи аллитерация араас көрүҥэ 46,7 % тиийэр (ону "Бүлүүлүү үҥкүүгэ" — 33 %, "Борокуот аалга" — 37 %, "Ойуун түүлүгэр" — 38 % кытта тэҥнээн көрүөххэ сөп). 
  Ол аата бу хоһоон ритмиката арыый уратылаах эбит диэн түмүктүүр оруннаах.
  
  
  Строкалар сүһүөхтэрин ахсаанынан 6,7,8 сүһүөхтээхтэр хото туттуллубуттар, итилэр "Ойуун түүлүгэр" 56,5 % буоллахтарына, манна 70 % ылаллар. 9-тан ордук сүһүөхтээх строкалар өлүүлэрэ эмиэ улааппыт – 22 % буолбут ("Ойуун түүлүгэр" — 18 %). 
  Ити айымньы стилэ көннөрү кэпсээһиҥҥэ ордук чугаһыыр миэстэлэрдээҕин көрдөрөр. 
  Биир строкаҕа туттуллар тыллар ахсааннара ону эмиэ кэрэһилиир – 4, 5 тыллаах строкалар 11 % ылбыттар, 2, 3 тыллаахтар – 89 %. 
  Биллэрин курдук, хомуһуннаах-илбистээх "Ойуун түүлүгэр" 2, 3 тыллаах строкалар айымньы 92 % ылаллар.
  
  
  "ТДь" строка саҕаланыытын дьүөрэлэһиитэ аҕыйах буоллаҕына, автор строка иһинээҕи аллитерацияны элбэтэн биэрэр интэриэһинэй түгэннэрэ бааллар. 
  Холобура, күтүөт буолуохтаах киһи кимин-тугун кэпсиир 30 строкаттан 2 эрэ саҕаланыылара дьүөрэлэһэллэр. 
  Оттон строка бастакы уонна иккис, бастакы уонна үһүс, иккис уонна үһүс тылларын аллитерациялаһыыларын 17 строкаҕа булабыт. 
  Бу ньыманы поэт өссө дьахтар ыарахан үлэтин, дьадайыыларын төрүөтүн ойуулуур 28 уонна түмүктүүр 25 строкаларга туттубут. 
  Олорго строка иһинээҕи дьүөрэлэһии ахсаана 64 уонна 80 бырыһыаннарга тиийэ улаатар, оттон инники аллитерациялара бастакы кэрчиккэ — 42, иккискэ 28 эрэ бырыһыаннар.
  
  
  Бу чахчылар Ө.Ө. саха хоһоонун тутулун айымньы ис хоһоонуттан көрөн хайдах курдук сатабыллаахтык уларытарын-тэлэритэрин көрдөрөллөр.
  
IV
  
  "ТДь" хоһоон ЫХ—46 (с.226-237) сүүрбэ иккис айымньынан, ЫХ—57 (с.107-119) ахсыс, ЫХ—78 (с.206-215) сүүрбэ биирис айымньынан киирбит.
  
  ЫХ—46 уонна ЫХ—57 277—279-с строкалар, ЫХ—78 277-с строка көтүтүллүбүттэр, СТ-кэ баар көтүтүллүбүт строка бэлиэтэ [.....] — строка устатын тухары туочука — ЫХ—46 уонна ЫХ—57 ыйыллар. 
  Онон 276-с строка кэнниттэн элбэх туочука, онтон 280-с строка кэлэр. ЫХ—78 үс туочука [...] 276-с строка кэнниттэн туруоруллар: строкалар көтүтүллүүлэрэ анаан бэлиэтэммэт.
  
  
  
  
  СТ-кэ строка оннугар элбэх туочука өссө үс сиргэ туруоруллар уонна "тыа дьахтарын" олоҕун түһүмэхтэрин ойуулааһынын араарыы быһыытынан өйдөнөр: 124, 299-с уонна 350-с строкалар кэннилэриттэн. 
  Мантан кэлиҥҥитэ айымньы түмүгүн арааран бэлиэтээһин буолуон сөп. 
  СТ-кэ өссө икки сиргэ сурааһынынан айымньы чаастарга наарданыыта ыйыллар: 208-с уонна 258-с строкалар кэннилэриттэн. 
  ЫХ—46 уонна ЫХ—57 бу бэлиэлэри туруораллар. 
  ЫХ—78 сурааһыннарын эрэ бэлиэтиир.
  
  
  СБ-тигэр сүүрбэттэн тахса түгэҥҥэ СТ-тэн атыннык туруоруулар бааллар. 
  59, 89, 275-с строкаларга дьүөрэ тылларга дефис туруоруллуута, 138, 207-с строкаларга хатылаан этиилэргэ запятой туруута грамматика быраабылаларыгар сөп түбэһиннэрии киэбинэн оҥоһуллаллар. 
  Атын түгэннэргэ автор СБ-лэрэ ордук табыгастаахтара ыйыллыан сөп. 
  Холобур, биир уустаах хатылаан хоһуйууларга [,] эбэтэр [.] (77, 390-с строкалар) таһаарыыларга [:] араарыллыыта. 
  Автор туруорар СБ-тэ [—] строка кэннинээҕи тохтобул (пауза) эбэтэр чопчулаан, чиҥэтэн, утары тутан хоһуйуу экспрессиятын күүһүрдэр: 150, 305, 344-с строкалар. 
  Манна таһаарааччылар, икки туочуканы [:] туруоран, образтаан, ойуулаан этии ис хоһоонун мөлтөтөллөр. 
  Оттон 49, 61, 71, 135, 144, 203-с строкаларга автор СБ-тин туруорбат. 
  Манна хоһуйуу кудуххайдык наарданан баран иһиитэ таһаарааччылар туруорар СБ-лэринэн [,], [,—], [:] "бытаарарын" ыйыахха сөп.
  
  
  Хос быһаарыыга ЫХ—46 түөрт тылы киллэрэр: "Эмчиирэ этэрбэс", "Тутурҕанан", "Сулуу", "Бэдэрээт".
   Автор бу айымньыга хос быһаарыыны оҥорбот.
  
  ЫХ—57, ЫХ—78 хос быһаарыылар киирбэттэр.
  
  Комментарийдар бары таһаарыыларга суохтар. 
  

АБААҺЫ АНДАҔАРА
(Вольный перевод "Клятвы Демона" Лермонтова)
  
  "АА" 1908 с. бэчээттэммитэ. 
  Хаһан уонна ханна суруллубутун автор ыйбатах. 
   К. 1908 с. олоҕун көрдөрөр докумуон аҕыйах. 
  Кини бу сыл Дьокуускайга гражданскай балыыһа тутуутугар үлэлээбит (СР НА. 12и ф. 6 уоп. 2036 дь. 112—215 лл.), өймөкөөннөр дьыалаларыгар Уобаластааҕы управлениеҕа сылдьыбыт.
   1905 с. мировой судьуйа С.А.Бутурлин экспедицията ИДьМ боломуочуйатынан Халыма уонна Охотскай экономическай балаһыанньаларын үөрэппит отчуоттарын сиһилии ырытан конспектаабыт уонна сайынын эмиэ Өймөкөөнүгэр тахсан суруксуттаабыт.
  
   
   Олунньу 16 к. сахалыы уонна нууччалыы тылынан политическай, общественнай уонна литературнай боппуруостары сырдатар "Якутская жизнь" — "Саха олоҕо" хаһыат маҥнайгы нүөмэрэ тахсыбыта.
  
   
  Бу хаһыат муус устар 24 к. нүөмэригэр К. "Акула" диэн (Акула — А/лексей Кула/ковскай) диэн псевдонимынан М.Ю.Лермонтов "Демон" поэматын ис хоһоонун кылгастык кэпсээнинэн сырдатан баран андаҕарын тылбаастаабыта бэчээттэммитэ.
  
   
   К. 1912 с. интеллигенцияҕа суругар саха литературата төрүттэнэригэр маҥнайгы уонна улахан суолталаах хардыынан нуучча литературатын айымньыларын сахалыы тылбаастааһын буолуохтаах диэн эрдэттэн илдьэ сылдьыбыт өйүн-санаатын суруйбута. 
  Бэчээттэммит да, бэчээттэммэтэх да дьон ахтыыларыттан, бэйэтин дневниктэриттэн көрдөххө, К. Пушкин "Буря", "Няня", о.д.а. хоһооннорун тылбаастаан үөрэнээччилэригэр ааҕар, былыргы Греция мифтэрин, Загоскин, А.К. Дойль, Вальтер Скотт, Дюма, о.д.а. омук суруйааччыларын айымньыларын хоммут сиригэр, айаннаан иһэн, үөрэҕэ суох сахаларга кэпсиир үгэстээҕэ үһү. 
  Маны таһынан Тургенев "Мумутун", Салтыков-Щедрин "Как мужик двух генералов прокормил" диэн остуоруйатын сахалыы сюжекка уларытан кэпсиирин, бэйэтэ нууччалыы хоһооннору суруйталыырын туһунан элбэх ахтыы баар.
  
  
   "АА" 1924 уонна 1925 сс. тахсыбыт хоһооннорун хомуурунньугар автор киллэрбэтэх. 
  Кэлин маннык хомуурунньуктарга тахсыбыт:
  
  1.ЫХ—46. — С. 75—77.
  2.ЫХ—57. — С. 255—258.
  3.ЫХ—78. — С. 73—76.
  
II
  
  М.Ю.Лермонтов "Демон" поэматыттан көҥүл тылбааһа. 
  К. поэма сюжетыттан философскай уонна эстетическэй өттүнэн саамай үрдүк миэстэтин Тамара уонна абааһы сыһыаннаһыыларын уонна абааһы андаҕарын тылбаастаабыт.
   Автор Лермонтов күүстээх-уохтаах тылын-өһүн, ойуулааһынын, Абааһы иччилээх-сүлүһүннээх тылын, Тамара эрэйдэниитин-муҥнаныытын эҥкилэ суох саха тылынан уус-ураннык тылбаастаабыт уонна поэма оптимистическай, гуманистическай пафоһын тиэрдибит.
  
  
  К. күүстээх иэйии киһи өйүн, сүрэҕин сүүйэн туран баһылыырын туһунан санааны этэр медитативнай айымньыны сөбүлээбит буолуон сөп. 
  Киһи дууһатын абааһыга туттардаҕына, күн сирин дьолуттан матар. 
  Маннык тема аан дойду литературатын улуу суруйааччыларын дууһаларын аймаан, айар үлэлэригэр киирбитэ биллэр, холобур, Гете "Фауст" айымньытыгар.
   Атын өттүттэн бу айымньыга кистэлэҥ аллегорическай санаа эмиэ баар буолуон сөп курдук. 
  Поэт эрэйдээх-буруйдаах кыһалҕалаах киһи эбэтэр норуот дьылҕатыгар үтүө күннэр-дьыллар үүнэллэрин түстүүр курдук.
  
  
  К. алгыс, андаҕар курдук саха фольклорун жанрдарын сөбүлээн туттара, андаҕар төлөрүйбэт улуу күүһүгэр сүгүрүйэрэ, онон Лермонтов поэмата бэйэтин өйүгэр-санаатыгар чугаһын бэлиэтээн, бу айымньыны талан ылан тылбаастаабыт буолуохтаах.
  
III
  
  М.Ю. Лермонтов "Демон. Илиҥҥи сэһэн" диэн ааттаабыт айымньытын ис хоһоонуттан сүрүн өттүн судургутутан бастаан кэпсээн форматынан биэрэр, Демон монологуттан "Андаҕайабын..." диэн тыллаах кэрчигин эрэ ылбыт. 
  Хоһоонунан тылбаас кэнниттэн бэрт кылгас кэпсээнинэн быһа тардыынан түмүктээбит. 
  Ол кэпсээнинэн бэриллибит кэрчиктэрэ бэйэлэрэ туспа ритмикалаахтар, сорох этиилэрэ графиканан араарыллыбатахтарын да иһин хоһоон строкалара биллэллэр:
Орто дойду ойуута,
Аан дайды мандара,
Ийэ дойду симэҕэ буолбут,
Көтөртөн сүөл үчүгэй,
Этэртэн илэ дьикти,
Анаарартан алыс бэрт
Хапкаас ыраахтааҕытын
Баар эрэ
Маанылаах кыыһа
Тамара диэн барахсан,
Сүктэр үөрүүлээх
Үтүө күнэ буолан,
Оонньоон дьоройо,
Үҥкүүлээн күөгэйэ, 
Ыллаан сыыйылла
Сылдьара үһү...

  Онтон хоһоонунан бэриллибит тылбааһыгар Лермонтов поэматын суруллуутун бэрээдэгин уларытар: "андаҕайабын" диэн тылы туспа строка гынан 14 төгүл хатылыыр. 
  (М.Ю.Лермонтовка ити сиргэ "клянусь" тыл уон строкаҕа, ону даҕаны строка саҕаланыытыгар баар). 
  Итинник уларытыы сахалыы саҥа интонациятыгар оруобуна сөп түбэһэр.
  
  
  Автор бу сырыыга аллитерациятын букатын аҕыйатан 25% эрэ оҥорбут, ол оннугар 48 строкаттан 43 (86%) рифмалаһар бүтүүлээх. 
  Нууччалыы текст түөрт стопалаах ямб кээмэйинэн, ардыгар биирдии охсуута суох сүһүөҕү эбиилээх суруллубут, онон строкалар 8—9 сүһүөхтээхтэр. 
  Ону К. саха андаҕарын ритмикатыгар чугаһатан сүнньүнэн 10—16 сүһүөхтээх строкаларынан биэрбит уонна биэс сүһүөхтээх "андаҕайабын" диэн тылы туспа арааран этэр. 
  Кини тус бэйэтэ суруйбут айымньыларыгар строкаҕа 2—3 эрэ тылы сүрүннээн туттар буоллаҕына тылбааска баһыйар өттө 3,4,5 тыллаахтар (48-тан 30, а.э. 60%). 
  Көстөрүн курдук, тылбааһы оҥороругар К. поэзиятын ритмикатыгар, рифмаларыгар саҥа, сонун көстүүлэри киллэрбит, булбут. 
  Холобура, "Демон" бу быһа тардыытыгар охсуулаах уонна охсуута суох бүтүүлэр (мужской уонна женскэй диэн ааттанар рифмалар) олбу-солбу туттуллаллар. 
  Ону поэт сахалыы олус бэргэнник биэрэр: охсуута суох бүтүүнү "чааһынан", "саатынан" диэн курдук форманан, охсуулааҕы – "түстэринэн", "батастарынан" форманан солбуйар. 
  Ити "Демон" нууччалыы тексин интонациятыгар сахалыы тылбаас ааҕыллыытын маарыннатар. 
  
IV
  
  "АА" ЫХ—46 (с.75-77) уонна ЫХ—78 (с.73-76) алтыс ЫХ—57 (с.255-258) сүүрбэ сэттис айымньынан киирбит.
  
  
  Тиэкискэ уларытыы суох. Түмүк лоскуйга (прозаическай тиэкискэ) СТ-кэ "угуруур", "угураабыта" диэн этии ЫХ—78 "убуруур", "убураабыта" диэҥҥэ көннөрүллүбүт.  
  Эмиэ бу лоскуйга "Абааһы, дууһатын хайа харбаан ылан, халлаан диэки өрө көтөн күүгүнээтэ" диэн этиигэ СТ-кэ баар СБ-лэрэ [,] ЫХ—46 уонна ЫХ—57  туруоруллубатахтар. 
  
  
  Хос быһаарыыларга ЫХ—46 түөрт тылы (Ред.) диэн бэлиэтээн киллэрэр: "Таап-тара" (Таратар); "Манньыйыы", "Саппахтаах санаа", "Сүөгүйүү".
  
  Автор бу айымньыга тыл быһаарыыларын биэрбэт.
  
  Комментарийдарга таһаарыыларга үһүөннэригэр айымньы маҥнайгы бэчээттэниитэ уонна автор "Акула" диэн илии баттааһына ыйыллар: ЫХ-46, с.315; ЫХ-57, с.302; ЫХ-78, 286.
  
  
ӨРҮС БЭЛЭХТЭРЭ
  
  "ӨБ" поэма 1909 с. Арҕаа Хаҥалас улууһун Хачыкаатыгар суруллубута. 
  
  1908 с. бүтүүтүгэр Иркутскайдааҕы почтовай-телеграфнай уокурук начальнига Саха сирин губернаторыгар Дьокуускайтан Охотскайга дылы телеграф линията тардыллыахтааҕын туһунан сурук түһэрбитэ. 
  Онно 942 биэрэстэ усталаах, 15 саһаан туоралаах солооһун оҥоһуллуохтаах, 17720 остуолба туруоруллуохтаах уонна хас да хонтуора дьиэтэ тутуллуохтаах диэн бэдэрээт көрүллүбүт. 
  К., тута сылдьар балыыһатын Н.В.Никифоров диэн Байаҕантай киһитигэр ситэри тутарыгар бэдэрээтин туран биэрэн баран, бэйэтэ телеграф линиятын тутар бэдэрээти ыларга дьулуспут. 
  £.£. тоҕо итинник быһаарыммытын А.И.Софронов 1926 с. суруйан хаалларбыт: "...Ол курдук бэт кыһалҕалаахтык сылдьан, Дьокуускай куораттан Окуоскайга дылы тэлэгэрээмэ туруоралларын истэн, дойдутугар эргиллэн кэлэн, Боотуруускай, Мэҥэ улуустарыгар, бу тэлэгэрээмэ туһатын, үлэ тахсан, хаччы-үп дьоҥҥо тарҕанарын туһунан агытаассыйа оҥорбута. 
  Ити гэннэ, тэлэгэрээмэ үлэтин бэдэрээтэ атыыһыттар, баайдар илиилэригэр киирбэккэ, кыра үлэһит норуокка түбэстэр үчүгэй буолуо этэ диэн бэккэ кыһанан үлэлээн, кыра үлэһит дьону бэдэрээккэ киирэргэ туспа [туруорсубута], ол үлэтэ синньэ хаалбата. 
  Атыыһыттары кытта сөбүлэһэн, кинилэргэ хаччы манньалаан, симиэтэ быһыытынан хааһына бэдэрээтин ылбыттара. Өлөксөй Дьэлиһиэйэбис бэйэтэ эмиэ таһаҕас тиэйэргэ кэпсэппитэ. 
  Тэлэгэрээмэ туруоттарар мэхээнньик бэригиргээн хатайан, бэдэрээччиттэр моонньуларыгар 21 т. солкуобайга ыстарааптаммыттара, онтон хампаанньыйатын быһыытынан 7 тыһыынча солкуобай Өлөксөй Дьэлиһиэйэбискэ түспүтэ, ол төлөбүрүгэр үлэлээбит хаччыта барыта барбытын таһынан, туох-баар сүөһүтүн атыылаан биэттэ, онтон ордугун, кэнники учуутал буолан 5 сылы быһа хамнаһын үс гыммыттан биирдиитин биэрэн сабыммыта..." (СР НА. 1480 ф. 1 уоп. 43 дь. 8 л. кэннэ). 
  
  Алтынньы ыйтан Охотскай-Дьокуускай телеграф линията үлэҕэ киирбитэ. 
  Бу туһунан К. саха интеллигенциятыгар суругар сонньуйан туран маннык ахтан аһарар: "...на телеграфных работах Охот. тр. около 200 человек заработали каждый от 80 до 270 р. в одно лето: однако и такие огромные суммы не пошли в прок: были проиграны, пропиты и т.д.".
  
  
  1909 с. докумуоннары ырыттахха, К. айанныыр айанын, үлэлиир үлэтин, сылдьар сырыытын сүнньэ - дьон-сэргэ олоҕун, тылын-өһүн үөрэтии, күүһэ тиийэринэн саха киһитин олоҕун чэпчэтии, норуот ааспыт олоҕун, кэлэр кэскилин анааран көрүү буолара дьэҥкэтик көстөр уонна К. биир ситэ майгытын, ылыммыт санаатын токуруппатын туоһулууллар.
  
  
  Аһыыр, таҥнар наадатыттан хайдахтаах да үлэни ылсан үлэлээтэҕинэ, ити үөһэ ахтыллыбыт сыалын бастакынан туруоран, ылыммыт үлэтин экономическай аргыс оҥосторун бэйэтин кэминээҕи дьон ахтыылара уонна К. докумуоннара көрдөрөллөр. (РНА СС ДьНК архыыба. 5 ф. 10 уоп. 33 дь., чааһынай архыыпка баар докумуоннар)
  
  
  Тэлэгэрээмэ линиятын тутуутугар сылдьан, илиинэн уһуллан, балайда тарҕаммыт "Түүллээх оҕонньор" диэн хоһоону суруйбута көстө илик. 
  Дьон өйдөөн хаалбыттарын суруйбуттара эрэ баар (СР НА. 1480 ф. 1 уоп. 43 дь.13—14 л.; РНА СС ДьНК архыыба. 5 ф. 10 уоп. 33 дь., Амма Аччыгыйын ахтыыта). 
  
  
  1909 с. Хачыкаакка реальнай училище маҥнайгы кылааһыгар бииргэ үөрэммит доҕоро, Бодойбо бириискэлэригэр таһаҕас тиэйиинэн дьарыктанар С.П.Барашков олороро. 
  Кини маҥнайгы кылааска икки сыл үөрэнэ сатаан баран, кыайбакка үөрэҕиттэн тохтообут (СР НА. 292 ф. 1 уоп. 8 дь. 9 л. 14 дь. 17 л. кэннэ). 
  К., бу С.П.Барашковка тиийэ сылдьан, "ӨБ" суруйбут.
  
  
  1909 с. К. үлэтиттэн быыс булан, инородческай кулууп сыанатыгар "Манчаары түөкүнү" туруорбуттарыгар уонна Н.В.Гоголь "Женитьба" диэн пьесатын сахалыы тылбаастаан көрдөрбүттэригэр, сүрүн оруоллары толорон, дьон биһирэбилин ылбыта. 
  А.И.Софронов кэргэнэ Е.К.Гоголева маннык ахтар: "Биирдэ, мин 17—18 саастаахпар буолуо, арай кыргыттар кэлэн эттилэр: "Гоголь "Женитьбатын" тылбаастаан туруораллар үһү. 
  Онно оонньоон иһэн, Иван Гаврильевич Васильев кыыһа Саша аккаастаан кэбиспит. 
  Онно эйиигин оонньуоҕун сөп дэспиттэр. 
  "Бар, холонон көр" — диэн буолла. 
  Иһиттэхпинэ онно сүрдээх үөрэхтээх дьон кытталлар үһү. Онон мин дьулайан тиэрэ түстүм. 
  "Дьоннорум ыытыахтара суоҕа" — диэн быһаарбыта буоллум. 
  
  Арай нөҥүө күнүгэр мин аҕабар В.В.Никифоров уонна А.Е.Кулаковскай буоланнар тэлиэгэлээх атынан түөһүллэн тиийэн кэлбиттэр. 
  Дьоммуттан "кыыскытын оонньууга көҥүллээҥ" диэн көрдөһөллөр, миигин кытары эмиэ кэпсэтэллэр. 
  Аҕам да, ийэм да: "Бэйэтэ сөбүлүүр буоллаҕына, сырыттын", — диэтилэр. 
  Мин, хаайбыттара бэрдин иһин, сөбүлэһэн кэбистим" (Н.И.Протопопова. Айыы Далбар Хотуна. Дьокуускай, 1999 с. — 21 с.).
  
  
  "ӨБ" аан маҥнай К. 1924 с. тахсыбыт "Ырыа-хоһоон" кинигэтигэр бэчээттэммитэ. 
  Бэйэтин илиитинэн суруйбут тиэкиһэ көстө илик. 
  
  
  ЛТХ мунньаҕар 1924 с. сэтинньи 18 к. А.Ф. Бояров бэрэссэдээтэл, М.П.Слепцов сэкэрэтээр, К., П.А.Слепцов чилиэттэр: "Өрүс бэлэхтэрэ" хоһоону, "Торуой бүрүчүүстүйэ дьүүлэ туолуор диэри" строкалары, "Долгуннаах дохсун үйэлэр туолуохтарыгар диэри", "Үпкэ үлүһүйэн үҥэр таҥараларын, үрдүк сууттарын өйдүөбэт буоллулар" диэни "Үпкэ үлүһүйэн үтүө быһыыларын, үҥсэр сууттарын өйдүөбэт буоллулар"диэнинэн уларытан баран, ылынарга" диэн уураахтаабыттар (СР НА. 60 ф. 5 уоп. 16 дь. 19 л.).
  
   
   1957 с. К. хоһооннорун хомуурунньугун таһаарбыт редакция: "...1924 с. редакция ити көннөрүүлэрин сыыһанан ааҕан, бу сырыыга автор төрүт текстин чөлүгэр түһэрэбит. 
  Холобура,"Долгуннаах дохсун үйэлэр туолуохтарыгар диэри" диэн этии чуолкай өйдөбүлэ суох, ханнык, туох "долгуннаах үйэлэр туолалларын" туһунан этиллэрэ биллибэт. 
  Бастакы вариана "торуой бүрүчүүстүйэ (второе пришествие — Н.К.) дьүүлэ туолуор диэри" диэн этии ордук чуолкай уонна чопчу өйдөбүлү биэрэр. 
  Бастакы таһаарыы редакцията "торуой бүрүчүүстүйэ", "үҥэр таҥара" диэн тыллары сөбүлээминэ уларыппыт быһыылаах. Таҥара үөрэҕэ этиитинэн, үйэ туолуутугар, сир-халлаан уларыйыытыгар Иисус Христос иккиһин кэлиэх тустаах, ол сахаҕа, нуучча тылыттан көһөрүллэн, "торуой бүрүчүүстүйэ" диэн ааттаммыт.
  
  
   1916 с. С.Ф.Ксенофонтов, бириискэҕэ сылдьан, Т.Попов диэн киһи рукопиһыттан устубут куопуйатыгар поэма "Лена өрүс бэлэхтэрэ" диэн ааттааҕа көстөр. 
  Скобка иһигэр нууччалыы тылынан "Дары Лены". 
  Подражание "Дарам Терека" Лермонтова" — диэн бэлиэтэммит. 
  Оттон Т.Попов, С.Ф.Ксенофонтов бэлиэтээһининэн, эмиэ сити 1916 сыллаахха поэманы Кулаковскай бэйэтин рукопиһыттан устан ылбыт. 
  С.Ф.Ксенофонтов рукопиһа билигин ССРС Наукаларын Академиятын Саха сиринээҕи филиалын фондугар баар. 
  "Торуой бүрүчүүстүбүйэ дьүүлэ туолуор диэри", "Үпкэ үлүһүйэн, үҥэр таҥараларын, үрдүк сууттарын өйдүөбэт буоллулар" диэн этиилэр А.Е.Кулаковскай поэматын революция иннинэ суруллубут төрүт тексигэр баалларын ити үөһэ ахтыллыбыт Ксенофонтов рукопиһа биһиэхэ эмиэ туоһулуур (см. Рукописный фонд Якутского филиала АН СССР. Материалы научного корреспондента С.Ф.Ксенофонтова)" — диэн быһаарыы биэрбит. 
  
  
  £.£. айымньыларыгар партия уураахтарын хайысхатынан сирдэтии  биир чаҕылхай көстүүтүнэн бу айымньыга баар "Ол сиэнчэрдэр" (222 строка) диэн Аллан өрүс салааларын хоһуйан этиигэ поэт хомуурунньугун таһаарааччы редакционнай комиссиялар сыһыаннарыгар көстөр. 
  Ол курдук ЫХ–46  таһаарыы ити хоһуйуу " сестры, братья" быһаарыллыбыт буоллаҕына, ЫХ–57 бэлэмнээбит хамыһыйа туох да диэн комментарийдаабатах. 
  Оттон ЫХ–78 редакционнай  хамыһыйата төрүт даҕаны "Ол сиэннэр" диэнинэн улартан кэбиспит. 
  Ити уларытыы уонна үөһэ этиллибит быһаарыы "сиэнчэр" диэн тылы нууччалаах саха буккааһыктара, онон норуоттар икки ардынааҕы сыһыаны тутарахсытар курдук диэн өйдөбүлтэн о²оһуллубуттара саарбаҕа суох. 
  (Толковый словарь якутского языка. Под ред. П.С.Афанасьева. – Якутск, 1994). 
  ЫХ–78 биир тыл атынынан солбуллубута айымньы ис хоһоонун балайда уларытарын ааһан, кини ханарытыылаах, тэгилитиилээх ис хоһоонун чычааһырдар. 
  Дьи²э Пекарскай словарыгар (2191 стлб.) бу тылы: 1) потомство по прямой и боковой женской линии; 2) родство по замужеству; 3)правнук, правнучка; 4) помесь якутской породы лошадей с томской диэн быһаарбыт. 
  Онон поэт "Ол сиэнчэрдэр" диэн хоһуйуутун Муустаах муора хотун эбэ Аллан хатын диэн хос сиэниттэн удьуордара (Аллан өрүс салаалара) диэн өйдөбүл эмиэ сиэрдээх. 
  
  
  К. "ӨБ" поэмата маннык хомуурунньуктарга тахсыбыт: 
  
  1. ЫХ—24, 1ч. — С. —138—156.
  2. ЫХ—46. — С. 78—94.
  3. ЫХ—57. — С. 60—77.
  4. ЫХ—78. — С. 77—91.
  5. ЫХ—86. — С. 22—36.
  6. Саҥа суол: Үөрэх үһүс сыла / Н.Афанасьев, В.Рожин, В.Давыдова. — Якутскай, 1927. — С. 160—163.
  7.  Саха поэзиятын антологията. — Якутскай, 1967. — С. 40—56.
  8. Саха литературата: 8 кылааска үөрэнэр хрестоматия / Оҥордулар С.И.Горохов, П.Е.Ефремов, Г.Р.Кардашевскай. — Якутскай, 1971. — С. 71—73.
  9. Саха литературата: Хрестоматия. 8 кылаас / Оҥордулар С.И.Горохов, П.Е.Ефремов, Г.Р.Кардашевскай. — Якутскай: Кинигэ изд-вота, 1980. — С. 74—100.


II
  
  К. бу поэматын М.Ю.Лермонтов "Дары Терека" диэн хоһоонун сюжетыгар олоҕуран суруйбута, ол иһин кини айымньытын "подражание" диэн ааттаабыта. 
  Ол эрээри национальнай поэт айымньытын олох атын ис хоһоонноон, дьиҥ сахалыы тыыннаабыта, саха олоҕун проблемаларын арыйбыта.
  
  
  Поэт, Лермонтов курдук, эмиэ күүстээх-уохтаах улуу өрүс обраһын айар. 
  Автор Өлүөнэ өрүс кыаҕын, баайын сүрдээн-кэптээн ойуулуур, күүркэтиилээх күүстээх хартыынаны айар. 
  Ол эрээри Өлүөнэ өрүс, Терек курдук, уордаах-суостаах буолбатах. 
  Төттөрүтүн, кини норуоту арчылааччы, көмөлөһөөччү буолар айыы тыыннаах күүс. 
  Онон кини кырыктаах Муустаах байҕал хотуҥҥа утары турар образ. 
  Поэма дириҥ аллегорическай ис хоһоонноох, онон кини араас тойоннооһуннары үөскэппитэ. 
  Өлүөнэ өрүс ыччаттарынан бэлэх аҕалбатаҕын иһин Байҕал хотун кыыһыран, уордаах уурааҕы уурар: кырдьаҕас кыыһын — кыһыны ыытан дьону тымныынан хаайар, уолун — дьыл оҕуһун ыытан хаарынан-мууһунан бүрүттэрэр, ыарыынан-сүтүүнэн адаҕытар. 
  Бар дьонун көмүскээн Өлүөнэ бэйэтин сиэртибэлэнэр, итиниэхэ автор норуот дьылҕатын иһин толук буолбут интеллигенция ыар дьылҕатын өтө көрбүт курдук. 
  К. поэматын бу ХХ үйэ онус сс. эргин кинини долгуппут, өйүн-санаатын муунтуппут проблемаларын арыйыыга анаабыта: тыытыллыбатах кэрэ айылҕа алдьаныытын-кээһэниитин, ону кытта харчы-үп үйэтигэр киһи майгыта-сигилитэ алдьаныытын уонна оччотооҕуга ыраахтааҕылаах Россия колониальнай политикатыгар баттаппыт норуотун ыар олоҕун туһунан.
III
  
  588 строкалаах поэт бөдөҥ айымньыларыттан биирдэстэрэ.
   Уратыта диэн Өлүөнэ өрүс уонна Муустаах муора киһи курдук кэпсэтиилэрин форматынан суруллубут. 
  Онно тыл этэр, саҥа саҥарар персонаж уларыйыыта кинилэр лексикалара уларыйыытыттан сонно тута биллэр. 
  Өлүөнэ өрүс – көрдөһөөччү, ааттаһааччы, Муустаах муора – хотумсуйааччы, бардамсыйааччы. 
  Кинилэр характердара атын атынын автор Өлүөнэ өрүс этиилэригэр биир кэлим (30-ча строкаҕа тиийэ) аллитерациялааһыны хас да сиргэ киллэртээбититтэн, оттон оннук форманы Муустаах муора түмүк уурааҕар эрэ ордук биллэ туттубутуттан эмиэ көстөр. 
  Айымньы бүтүүтэ алта уонча бырыһыана эрэ аллитерациялаах, эмиэ соччо рифмалаах. 
  Строка иһинээҕи дьүөрэлэһии К. атын айымньыларыгар дьүөрэлии курдук – отучча бырыһыан. 
  Поэма строкалара барыта кэриэтэ (539) иккилии, үстүү тыллаахтар уонна 5, 6,7 , 8 сүһүөхтээхтэр (426-та). 
  Саамай элбэхтик 6,7 сүһүөхтээх ритмическэй структуралары туттар эрээри, айымньы ис хоһооно уларыйыытыгар сөп түбэһиннэрэн ритмикатын уларытан иһэр. 
  Ол курдук сорох сиргэ 6, 7, 8 сүһүөхтээхтэр баһылыыллар, иккиһигэр – 5, 6, 7, атыныгар – 8, 9, сороҕор 7, 8, 9 сүһүөхтээхтэр элбииллэр. 
  Ити автор үрдүк маастарыстыбалааҕын, норуот айымньытын тутулун толору баһылаабытын туоһулуур. 
  Ритмика араас көрүҥэ солбуйсуута поэманы биир күдьүс ааҕыы баай интонациялаах буоларыгар көмөлөһөр.
  


IV
  
  "ӨБ" ЫХ—46  (с.78-94) уонна  ЫХ—78 (с.77-91) сэттис, ЫХ—57 (с.60-77) үһүс айымньынан киирбит.
  
  ЫХ—46 ЛТХ уларыттарбытынан 57—58-с строкалар "Долгуннаах дохсун үйэлэр // Тохтуохтарыгар диэри" буолбут. 430-с строка "Үҥэр таҥараларын" диэн этиитэ "Үтүө быһыыларын" диэҥҥэ уларытыллыбыт (көр.: комментарий бастакы чааһын).
  
  ЫХ—57 57—58-с строкалар автор маҥнайгы варианынан бэчээттэммиттэр: "Торуой бүрүчүүстүйэ дьүүлэ // Туолуор диэри". 430-с строка "Үҥэр таҥараларын" диэнинэн киирбит.
  
  ЫХ—78  57—58-с строкалар ЫХ—46  варианынан бэчээттэммит, оттон 429—431-с строкаларга варианнар иккиэн киирбиттэр:
  
Үпкэ үлүһүйэн
Үтүө быһыыларын,
Үҥэр таҥараларын, 
Үҥсэр сууттарын... (ЫХ—78, с. 87).
  Алдан өрүскэ уонна кини салааларыгар сыһыаннаах СТ 222-с строката "Ол сиэнчэрдэр" ЫХ—46 хос быһаарыытыгар (Ред.) диэн бэлиэтэнэн киирбит уонна тылбааһа  "Сестры, братья" диэн ыйыллыбыт. 
  ЫХ—57  бу тыл быһаарыыта, СТ-кэ курдук, бэриллибэт.
   ЫХ—78 бу строка "Ол сиэннэр" диэҥҥэ уларытыллыбыт "Сиэнчэр — нууччалыы хааннаах, сахалаах нууччаттан төрөөбүт" (Саха тылын быһаарыылаах кылгас тылдьыта. 
  Под ред. П.С. Афанасьева. – Якутск, 1994, с. 154). 
  Онон ЫХ—78 Алдан өрүс тардыытыгар көмүскэ үлэлиир сүрүн нэһилиэнньэни автор уус-уран образка таайтаран этиитэ уларытыллыбыт. "Сиэнчэр" диэн тыл суолтатын атыннык быһаарыыны комментарий I чааһын көр.
  
  
  СТ 262-с строкатыгар Өлүөнэ өрүскэ сыһыаннаах "Абыралы арыйбыт" диэн быһаарыы ЫХ-57 "Абыралы айбыт" диэнинэн бэчээттэммит.
   Манна автор чопчу өйдөбүлү биэрэр ойуулааһына сыыһа быһаарыынан солбуллубут. 
  ЫХ—78 бу строка СТ-кэ курдук бэчээттэммит.
  
  
  СБ-тигэр 27 түгэҥҥэ редакциялааһын бэрээдэгинэн көннөрүүлэр киирбиттэр. 
  Автор утарыта өйдөбүллэри чопчулуур эбэтэр обраһы чиҥэтэн быһаарар ис хоһоонноох СБ-э [—] таһаарыыларга икки туочуканан [:] уларытыллыбыт (ЫХ—46  42, 464-с строкалар, бары таһаарыыларга 80-с строка). 
  СТ  76, 152, 314, 323, 435-с строкаларыгар [-] таһаарыыларга туруоруллубатах. 
  Маны таһынан дьүөрэ тылларга дефис, грамматика быраабылаларыгар олоҕуран туруоруллубут.
  
  
  ЫХ—46 хос быһаарыыларыгар 34 тыл эбии киирбит: "буоҕара", "эрдин даа", "тыымах", "дьайыҥнаах", "халыан", "тайалҕаннаах", "ол сиэнчэрдэр", "бойомоот таастары", "ылгын кыыһа", "барҕа малааһыннар", "тунах", "дэлэй ыһыаҕа", "эбир ыһыаҕа", "илгэ", "чаччырҕа", "кыыдаан", "хардаҥ эһэ", "албан алкыйан ааҥнаатылар", "одурҕаннаахтар", "тоҕураатылар", "айыы дьонун атаарҕаан", "одурууннаах", "ордоо-кулан", "сөҥ нүөрэһин күөмэйинэн", "аат миҥэ", "атаан-мөҥүөн аахсар", "аҥнан-бохтон", "сыһаахтытыы", "улаат-халаат", "айгыр дьаралык хатыттар", "энньэ-сэтии", "богдо", "уоҕан уол", "болуо". 
  ЫХ—57 уонна ЫХ—78 автор быһаарыыларыгар эбии суох.
  
  
  Комментарийдарга ЫХ—46 (с.315) ЛТХ-тын 1924 с. сэтинньи 18 к. уурааҕын быһаарыыта киирэр. 
  
  
  ЫХ—57 автор маҥнайгы варианын тылларын ("торуой бүрүчүүстүйэ", "үҥэр таҥара"), айымньы суруллубут кэмин (революция иннинээҕи) чуолкайдыылларынан, киллэрии тоҕоостооҕун ыйар: "Долгуннаах дохсун үйэлэр туолуохтарыгар диэри" диэн этии чуолкай өйдөбүлэ суох, ханнык, туох "долгуннаах үйэлэр туолалларын" туһунан этиилэрэ биллибэт. 
  Бастакы вариана "торуой бүрүчүүстүйэ (второе пришествие - Н.К.) дьүүлэ туолуор диэри" диэн этии ордук чуолкай уонна чопчу өйдөбүлү биэрэр". 
  (ЫХ—57, с. 293). 
  Салгыы, поэманы Т.Попов 1916 с. "К. бэйэтин рукопиһыттан устан" ылыытыгар айымньы  "Лена өрүс бэлэхтэрэ" диэн ааттааҕа ыйыллар (ЫХ—57, с. 294).
  
  ЫХ—78  1946 с. комментарийы хатылыыр уонна ЫХ—57  комментарийын иккис аҥарынан түмүктүүр (с.286).

КЫРАСЫАБАЙ КЫЫС
  
  "КК" 1910 с. Тааттаҕа суруллубута. 
  
  
  К. кулун тутар 23 к. диэри, куоракка олорон, гражданскай балыыһаны букатыннаахтык бүтэрэр, телеграфнай линия тутуутугар бэдэрээтин дьыалатыгар сылдьар уонна Чурапчы балыыһатын тутуутун бэдэрээтин туоругар киирсэргэ Д.Д.Обутов уонна И.Слепцов докумуоннарын толорор. 
  
  
  Бэйэтэ эмиэ, туорга киирсэргэ сайабылыанньа түһэрбит да кыттыбатах. 
  
  Убайын И.Е.Кулаковскайы кытта, 1909—1910 сс. сут дьыл содулугар оҕустарбыт IV Дьохсоҕон дьонугар, уобаластааҕы продовольственнай комиссияҕа туруорсан, биирдии киһиэхэ 2 буут бурдугу ылан, хоргуйан олорор нэһилиэктэрин үтэлээбиттэр. 
  
  Бу сут туһунан 1912 с. Э.К.Пекарскайга суругар:— диэн кэпсээбит. 
  
  
  Онтон, от ыйын 8 к. диэри, К. олоҕун кэрэһилиир докумуоннар көстө иликтэр. 
  
  Итинтэн сылыктаатахха, бу кэмҥэ К. Хачыкаакка, доҕоругар С.П.Барашковка олорбут диэн сабаҕалааһын оруннаах курдук. 
  К. биографтара суруйалларынан, кини 1910—1912 сс. Хачыкаакка олорон, С.П.Барашков оҕолорун үөрэппитэ. 
  
  ¥өһэ ахтыллыбыт Э.К.Пекарскайга суругар суруйбут: 
  Хачыкаат кырдьаҕаһа А.Н.Протодьяконов К-га үөрэммитин туһунан: "...С.П.Барашков Кулаковскайы ыҥыран, дьиэтигэр куораттан таһааран оҕолорун, ол иһигэр миигин, куорат оскуолатыгар бэлэмнэппитэ. 
  Онно көрдөхпүнэ, Кулаковскай улахан эрэ киһини аннынан, орто улахан киһи этэ. 
  Хара хаастаах, саһаччы көрбүт, тор курдук кытаанах бытыктаах, суптугур сыҥаахтаах, дараҕар сарыннаах киһи этэ. 
  Бэрт чуор, үчүгэй саҥалаах, күүһүнэн бэйэтин кыанар, атаҕынан кытыгырас, сыыдамнык турар-олорор киһи этэ. 
  
  
  Биһигини биэс оҕону куорат оскуолатыгар бэлэмнииригэр күһүн оскуолаҕа киирэр предметтэргэ: нуучча тылыгар, ахсааҥҥа, географияҕа уонна историяҕа син оскуолаҕа үөрэтэр курдук үөрэтэлээбитэ. 
  
  Оҕолорго сыһыаннаһара сүрдээх үчүгэй, олох кыыһырар диэни билбэт уонна өйдөтөрө чуолкай баҕадьы этэ. 
  
  Итини таһынан мин билэрбинэн, өссө саха тылын чинчийиинэн дьарыктанара... 
  
  Онон нэһилиэк кырдьаҕастарын кытта бэрт өр сэһэргэһэрэ..." — диэн ахтар. 
  
  
  Оттон Хачыкаат дьоно "£ксөкүлээх £лөксөй Барааскап барабыыга турар сирин бэйэтэ бырайыактаан туппут уонна уотун таппыт үһү" диэн кэпсииллэрэ.
  
  С.П.Барашков 1920 с. Дьокуускайдааҕы райпродкомитет бэрэссэдээтэлигэр 1910 с. ыла кини наар тыа хаһаайыстыбатынан дьарыктаммытын, онно тугу гыммытын, хайдах быһыылаахтык саҕалаабытын сиһилии суруйбут (СР НА. 54 ф. 1 уоп. 65 дь. 1 л.).
  
  
  Хаһан да тыа хаһаайыстыбатынан дьарыктамматах, үксүн Бодойбоҕо олорон бэдэрээтинэн таһаҕас таһыынан дьарыктаммыт, үөрэҕинэн кыра киһи, итинник далааһыннаахтык үөрэх уонна практика тугу этэллэрин дьүөрэлии тутан, Саха сиригэр аан маҥнайгынан тэриммит хаһаайыстыбата К. интеллигенцияҕа суругар көрүүлэрин кытта хайдах курдук сөп түбэһэрий?! 
  
  
  Оттон үйэтин тухары саха олоҕун-дьаһаҕын үөрэппит, тыа дьонун олоҕунан олорбут, наука уонна практика ситиһиилэрин дьаныһан билсибит К. баҕарбыт баҕата — саха бэйэтин хаһаайыстыбатын саҥалыы уларыта тутан тэриннэҕинэ эрэ норуот быһыытынан симэлийиэ суох этэ диэн. 
  
  
  Бу докумуоннары анаардахха, К. өйүн, идеятын, сүбэтин, С.П.Барашков сатабылын, сүрэҕин-бэлэһин, үлэһитин, киэҥ санаатын, баайын түмэн, ити С.П.Барашков аатырбыт хаһаайыстыбатын тэрийдэхтэрэ диэн түмүккэ кэлэҕин.
  
  
  Онон, К. олоҕо суох баҕа санааны буолбакка, үгэһинэн, кыларыйар кырдьыгы, С.П.Барашков хаһаайыстыбатын эт илиитинэн тутуһан, өркөн өйүн холбоон тэрийсэн, сүһүөҕэр туруорсан, маҥнайгы көрдөрүүтүн ылан баран, баар суолга олоҕуран, интеллигенцияҕа суругун суруйдаҕа.
  
  
  ¥өрэх дьылын түмүктээн баран, архыып докумуоннара көрдөрөллөрүнэн, куоракка киирэн, от ыйын 8-тан 28-гар диэри тус бэйэтин дьыалатын бэрээдэктээбит.
   Д.И.Слепцов уонна Гав.Вас.Никифоров туох-баар суут-сокуон, харчы дьыалатыгар мин итэҕэллээх дьонум буолаллар диэн, Ф.Орлов нотариальнай хонтуоратыгар дэбиэрэннэс суруйтарбыт, хааһынаттан ылыахтаах харчытын ылан, иэһин-күүһүн төлөөбүт уонна дойдутугар Тааттаҕа тахсан ийэтигэр көмөлөһөн кэлбит. 
  Онон "КК" диэн айымньы атырдьах ыйын ма²найгы күннэриттэн балаҕан ыйын 10 күнүгэр диэри суруллубут буолуон сөп. 
  Балаҕан ыйын 11 к. куоракка ийэ кыннын дьиэтигэр Преображенскай уонна Правленскай уулуссалар икки ардыларыгар баар туора уулуссаҕа Гоголев олбуоругар олорорун архив докумуона кэрэһилиир. 
  Алтынньы ый саҥатыгар дьонун илдьэ Бодойбоҕо уунан айаннаан, 8 чыыһылаҕа тиийбит (СР НА. 355 ф. 1 уоп. 28 дь. 1379 л.). 
  БМОТ-кэ бэчээттэммит "КК" диэн айымньы автор СТ-һэ буолар.
  
  
  ЛТХ мунньаҕар 1924 с. сэтинньи 11 к. А.Ф.Бояров бэрэссэдээтэл, М.П.Слепцов сэкэрэтээр, К., П.А.Слепцов чилиэттэр: "Хоһоону автор "Красавица" диэн нууччалыы ааттаан киллэрбитин "Кырасыабай кыыс" диэн тылбаастыырга уонна "айыым таҥарам баарына" строкалары киллэрбэккэ — диэн уураахтаабыттар (СР НА. 60 ф. 5 уоп. 16 дь. 22 л.). 
  
  
  К. "КК" хоһооно маннык хомуурунньуктарга тахсыбыт:
  1. ЫХ—25. 2 ч. — С. 85—96. 
  2. ЫХ—46. — С. 95-103. 
  3. ЫХ—57. — С. 144—153. 
  4. ЫХ—78. — С. 92—99. 
  5. ЫХ—86. — С. 65—75. 
  
 II
  
  Поэмаҕа К. кэрэни туойан, ол олоххо ылар суолтатын быһаарар. 
  Саха норуотун героическай эпоһыгар — олоҥхоҕо кыыс норуот баайа, киэн туттуута, дьоло буоларын туһунан этиллэр. 
  Поэт уус-уран литератураҕа эмиэ саха кыыһын идеальнай обраһын айар. 
  Автор бастаан кэрэ кыыс айар киһи санаатын-иэйиитин күөртүүрүн туһунан этэр. 
  Айааччы маннык кыраһыабай кыыһы туохха тэҥниэн бэйэтэ да булбат, кыылга-көтөргө ханыылыаҕын орто дойдуга айыллыбыт туох да кинини кытта тэҥнэнэр кыаҕа суох эбит. 
  Кинини арай Айыыһыкка, Иэйэхсиккэ тэҥниэххэ, кустукка-күҥҥэ эрэ холуохха сөп эбит.
   Ол курдук үөһээҥҥи айыылар бу кыыһы орто дойдуга туох да кэрэни айбатыбыт диэн, санаа саатала, дьон үөрүүтэ буоллун, "сүүс үйэ тохору сүппэт бэлэх буоллун" диэн анаан айбыттар эбит. 
  Автор кыыс дьикти кэрэ дьүһүнүн ойуулуурунан муҥурдаммат. 
  Бу кыыс дьоҕурунан эмиэ сөхтөрөр: ырыаһыт ырааһа, уус-уран тыллаах мааныта, сайдам санаалаах бастыҥа эбит. 
  Майгыта эмиэ онуоха ханыылыы: "кыыһырар диэни кыайбат, сүрэхтээх үтүөтэ". 
  Ол иһин кинини көрбүт эрэ барыта үтүөҕэ эрэ талаһар буолар, "аньыылаах санааттан арахсан, айыылыы майгыланар, үчүгэйи дьэ өйдүүр". 
  Онон поэт кэрэ буолуу суолтатын арыйар. 
  Кини нуучча литературатын улуу классига Достоевскай "Красота спасет мир" диэн этиитигэр дьүөрэлии санааны этэр.
  
III
  
  Саха норуотун ырыаларыгар баар туойуу жанрынан суруллубут буолан чуолкай түһүмэхтэрдээх – кыыс тас көстүүтүн, быһыытын-майгытын, билиитин-көрүүтүн утуу-субуу ойуулуур. 
  Айымньы үгүс строкалара 2, 3 тыллаахтар (318-тан 296-та), 6, 7, 8, 9 сүһүөхтээхтэр – 266-та. 
  Дорҕооннор строка иннигэр дьүөрэлэһиилэрэ норуот ырыаларыгар курдук элбэх, 77% тиийэр, онон рифмаланыыта аҕыйах – 46%, строка иһигэр дьүөрэлэһии К. айымньыларыгар арыт 50% тиийэр буоллаҕына, манна 32% эрэ. 
  Биир санааны төхтүрүйэн хатылааһыны элбэхтик туттубут. 
  Онно сороҕор биирдии строкаларынан сөп буолар:
  
Бэккиһэтиэн мэктиэтигэр,
Тупсуон уоругар,
Наардыан наадатыгар...
  Кэккэлэтэн этии иккис көрүҥүн – биир көстүүнү үстүүтэ төхтүрүйэн строфалары хатылаабыт. 
  Оннук кини кырасыабай кыыһы туойдахпына "санаам аралдьыйар", "санаам көччүйэр", "санаам саатыыр" диэн тылларынан түмүктэнэр үс строфаны айар. 
  Эмиэ итинник хайа да өттүттэн көрөн итэҕэһи булбатын туһунан, кыыс баттаҕын туһунан хоһуйууга үстүү строфалары аныыр. 
  Хатылааһын үһүс көрүҥэ – араас өйдөбүллэри биир синтаксическай тутуллаах строфаларынан элбэхтик этии эмиэ баар. 
  Холобура, кыыс хааһын, кыламанын, хараҕын, иэдэһин, имин, уоһун, муннун ойуулууругар сэттэ төгүл этиилэр маарыннаһар синтаксистарын туттар. 
  Итинник араастаан хоһуйуулаах эрээри биир халыыбынан этии кыыһы маннык кыылга, көтөргө холуйдахпына өһүргэнииһи диэн этиигэ (биэс төгүл), онон ордук манныкка холуубун, тэҥниибин дииригэр (эмиэ биэстэ) баар. 
  Оттон кырасыабай кыыс мэйиитин, өйүн, санаатын, тылын-өһүн туойарыгар иккилии-түөртүү строкалардаах бөлөхтөрү алта төгүл хатылыыр. 
  Саамай уһун строфалары (13—18 строкалаахтары) кырасыабай кыыс бу күн сиригэр хайдах баар буолбутун быһаарарыгар автор үс төгүллээн суруйбут.
  
  
  Строкалар ритмическэй структураларыгар ордук 7, 8 сүһүөхтээхтэр элбэхтэрэ харахха быраҕыллар – 166, ол эбэтэр айымньы аҥаара диэххэ сөп. 
  Ол гынан баран айымньы устатын тухары строкалар тутуллара уларыйа тураллар.
  
IV
  
  "КК" ЫХ—46  (с.95-103) уонна ЫХ—78 (с.92-99) ахсыс, ЫХ—57 (с.144-153)  уон иккис айымньынан киирбит.
  
  
  ЫХ—46 уонна ЫХ—57, СТ 195-с строката "Бэрдимсик мэтириэччит нуучча" кылгатыллан, "нуучча" диэн тыл бэчээттэммэтэх. 
  Хоһоон уопсай тутула мантан уларыйбат курдук эрээри, автор хатылаан ойуулааһынын ситимигэр бу тыл көтүтүллүүтэ биллэр. 
  К. үстэ төхтүрүйэн кырасыабай кыыс үтүөтүн бэлиэтиир: а) "Бэрдимсик мэтириэччит нуучча, // Бэрдимсийэ сатаабытын иһин, // Бэртээхэйдиир үчүгэйин // Биэс гыммыт биирдэрин // Мэтириэтигэр бэлиэтээн // Ылыа суох эбит". б) "Улуу олоҥхоһут-ырыаһыт // ... // Уон гыммыт биирдэрин // Онолуйан туойуо суох эбит" (Ол эбэтэр манна саха туһунан этиллэр). в) "Үс дойду үрдүнэн // Өйдөөҕүнэн аатырбыт // Үөрэхтээх үтүөтэ // ... // Үс гыммыт биирдэрин // Өйгө түһэрэн биэриэ суох эбит". Онон үһүс этиигэ саха да, нуучча да бииргэ түмүллэн санатыллар.
  
  
  СБ-тигэр 22 түгэҥҥэ редактордар көннөрүүлэрэ бары таһаарыыларга бэлиэтэнэр: автор СБ-тэ [—] икки туочукаҕа көннөрүллүүлэрэ, сирэй саҥа дефиһинэн араарыллыыта, автор строфемалар бүтүүлэригэр туруорар СБ [-] грамматика быраабылатынан уларыйыылара. 
  Холобур, 193, 268, 285, 300 строкалар. 
  Хоһоон бүтүүтүгэр автор СБ-тэ [...] ордук табыгастаах. Оттон таһаарыыларга [!..] туруута айымньы идеятыгар сөп түбэспэт.
  
  Хос быһаарыыларга ЫХ—46 (Ред.) диэн бэлиэтээн туран 12 тылы, автор быһаарыыта суоҕун үрдүнэн, киллэрэр: "амньыраабыт", "күлгэдийбит", "уйул", "далаҕа", "кыбыдал", "доҕуйа көрүү", "утаалыы ууруу", "дьүөкэт", "апчырайан",  "үүрээннээх", "түстүү", "сүүдэйэн".
  
  
  Комментарийдар бу хоһооҥҥо таһаарыыларга үһүөннэригэр оҥоһуллубатахтар.

  
БОРОКУОТ ААЛ
  
  "БА" 1910 с. Биитим суолугар суруллубута.
  
  К. алтынньы саҥатыгар дьонун илдьэ Битииминэн Бодойбоҕо, уунан айаннаан, 8 чыыһылаҕа тиийбит (СР НА. 355 ф. 1 уоп. 28 дь. 1379 л.). 
  Онон бу хоһоон айаннаан иһэн суруллубута саарбаҕа суох. 
  Бодойбоҕо барбыт сыалын туһунан К. 1911 с. Дьокуускайдааҕы губернатор аатыгар суруйбут суругар маннык диэн этэн аһарбыт: "...Зиму 10—11 гг. провел для изучения области на золотых приисках..." (СР НА. 355 ф. 1 уоп. 28 дь. 1310 л.).
   Оттон 1912 с. Э.К.Пекарскайга суругар: "...ездил на прииски, но возвратился, не дожидаясь ваканции..." — диэн суруйбут. 
  Бодойбоҕо Нежданинскай бириискэҕэ Калашников Павел диэн реальнай училищеҕа 1 уонна 2 кылаастарга бииргэ үөрэммит табаарыһыгар олорбут (СР НА. 218 ф. 1 уоп. 1956 дь. 16 л.). 1911 с. Муус устар 3 к. П.Калашников бэйэтин хаартыскатын бэлэхтээбит: "Товарищу Алеше Кулаковскому. Резиденция Мача".
  
  
   Хоһоон маҥнай 1913 с. "Уот тыыннаах улахан оҥочо" диэн ааттанан "Саха саҥата" сурунаал 1 №-гэр 8—12 стр. бэчээттэммитэ. 
  Автор кэнники, 1924 с., хоһоонун улаханнык уларытан бэчээттэппит. 
  Бэйэтин илиитинэн суруйбут тиэкиһэ көстө илик.
  
  
   ЛТХ мунньаҕар 1924 с. сэтинньи 19 к. А.Ф.Бояров бэрэссэдээтэл, М.П.Слепцов сэкэрэтээр, Н.Е.Афанасьев, К., П.А.Слепцов чилиэттэр, "БА" хоһоону көрөн баран "туох да уларытыыта, эбиитэ-сабыыта суох ылынарга" диэн уураахтаабыттар (СР НА. 60 ф. 5 уоп. 16 дь. 23 л.). 
  
  
  К. "БА" хоһооно маннык хомуурунньуктарга уонна периодическай бэчээккэ тахсыбыт:
  
  1. ЫХ—24. 1 ч. — С. 5—10. 
  2. ЫХ—46. — С. 104—108. 
  3. ЫХ—57. — С. 78—82. 
  4. ЫХ—78. — С. 100—103.
  5. ЫХ—86. — С. 11—14. 
  6. Уот тыыннаах улахан оҥочо: Поэма // Ааҕар кинигэ. — М., 1923. —С. 13—15.
  7. Саҥа суол: ¬өрэх үһүс сыла / Афанасьев Н., Рожин В., Давыдова В. — Якутскай, 1927. — С. 160—163.
  8. Төрөөбүт литературабыт: 7 кылаас хрестоматията. — Якутскай, 1966. — С. 24—44.
  9. Саха литературата: Учеб.-хрестоматия. VII кылаас / Хомуйан оҥордо Софр.П.Данилов. — Якутскай, 1985. — С. 12—21.
  10. Уот тыыннаах улахан оҥочо: Поэма // Саха саҥата. — 1913. — ѕ 1 — С. 8—10.
  11. Коммунист. — Ытык-Күөл. — 1977. — Кулун тутар 15 к.
  
II
  
  К. 1924 с. тахсыбыт айымньытын, иккис варианын улаханнык уларыппыта, тупсарбыта көстөр. 
  Поэт ойуулуур-дьүһүннүүр ньымаларын ситэрэн-хоторон, тэнитэн биэрбит, тылын-өһүн чочуйбут. 
  Бастакы вариана норуот ырыатын халыыбынан суруллубут буоллаҕына, иккиһэ уус-уран айымньы таһымыгар тахсыбыт, этэр санаата-идеята дириҥээбит.
  
  
  Поэт айымньытыгар "киэҥ сирдэргэ кэскил көрдөһөөрү" айанныыр лирическэй герой обраһын айар. 
  Автор борокуот аалы сүрдээн-кэптээн ойуулаан, техника сайдыытын эрэ уруйдуур буолбатах. 
  Кини, сырдатааччы суруйааччы буолан, айымньытыгар уу суолун уруйдуур, суол суолтатын быһаарар. 
  Ханнык баҕарар государствоҕа суол сайдыы төрдө буоларын кини үчүгэйдик өйдүүр. 
  Өссө олох эдэркээн сылдьан, К. "Значение рек" диэн трактаты суруйбута, суола-ииһэ суох хаалыылаах сиргэ эргиэн-атыы сайдыытыгар өрүстэр суолталарын быһаарбыта. 
  "...Реки можно назвать дорогами, установленными самой природой... " —диэн, К. бу үлэтигэр суруйбут. 
  Уу суолунан саха киһитэ "дьол көрдөһө, көнөн кэлээри" айанныыр эрэ буолбатах эбит, кини "ыарахан диэн ычахтаабат, сылайар диэни сытаабат" борокуот аал таһаҕас таһар кыаҕын, күүһүн-уоҕун сөҕөн-махтайан туран ойуулуур. 
  Ону күүркэтэн көрдөрөөрү норуот айымньытын ойуулуур-дьүһүннүүр ньымаларын: гиперболаны, тэҥнээһини, эпитеттэри, тыыннааҕымсытыыны, хатылааһыннары — барытын дэлэйдик туттар, эгэлгэ баай тылынан хоһуйар. 
  Ордук тыыннаҕымсытыы күүскэ туттуллубут. 
  Бастаан борокуот ойууттарга биллэр улуу дойду оҕуһугар холонуллар, муннун быатын субурута тардан ылар, хаһыытыыр, сырылаччы тыынар, ынчыктыыр, "тумсун таhаарынар, кутуругун куйбараҥнатар". 
  Ити кэнниттэн техника көстүүтүн быһыытынан (эрдиитэ, сүүрүгү өксөйүүтэ, түргэнэ) хоһуйуллар. 
  Ити курдук К. саха литературатыгар аан бастакынан техникаҕа сайдыы төрдүн көрөн уруйдаабыта-айхаллаабыта.
  
III
  
  К. бу хоһооно ойуулааһын киэбинэн суруллубут, ол эрээри аллитерация соччо элбэҕэ суох – 52%, оттон строкалар бүтүүлэрин дьүөрэлэһиитэ 58% кэриҥэ. 
  Манна эмиэ хоһоону чинчийээччилэр эппит сокуоннара өтө көстөр: аллитерация аҕыйаатаҕын аайы, боростуой да буоллар рифмалаһар тыллар элбээн иһэллэр.
   Холобура, бастакы 58 строкаттан 46-а дьүөрэтик саҕаланар, оттон бүтүүлэрэ сөп түбэһиилэрэ 29 эрэ төгүл. 
  Оттон хоһоон бүтэһик 37 строкатыттан 11 эрэ аллитерациялаах, рифмаласпыттара 28-ка тиийэр. 
  Айымньы 153 строкатыттан 141-рэ 2,3 тыллаахтар, 115-э 5, 6, 7, 8 сүһүөхтээхтэр, 34% строка иһигэр дьүөрэлэһиилээхтэр.
  

IV
  
  ЫХ—46 (с.104-108), ЫХ—78 (с.100-103) тохсус, ЫХ—57 (с.78-82) төрдүс айымньынан киирбит.
  
  Тиэкискэ уларытыы суох. 
  СБ-тигэр аҕыс сиргэ [.], [,] солбуйсуулара киирэр (6, 41, 48, 57, 87-с строкалар). 
  23-с уонна 153-с строкаларга күүһүрдүү бэлиэтин уонна туочуканы хардары-таары туруоруу хоһоон иэйиитин арыйыыга автор СБ-тэ ордук табыгастааҕын туоһулуур. 
  СТ-кэ [!] ойуулааһын саҕаланыытыгар (23-с строкаҕа) турар уонна ордук улахан соһуйууну, сөҕүүнү бэлиэтиир. 
  Манна таһаарааччылар, судургу туһаайыы курдук, запятойу [,] туруораллар. 
  Оттон хоһоон бүтэһигэр автор [!] туруорбат, "анаабыт сиригэр аҕалбытын" холкутук иһитиннэрэр. 
  Манна таһаарааччылар [!] туруораллар.
  
  
  Хос быһаарыыларга автор бэлиэтээһиннэрин бары таһаарыылар уларыппакка киллэрэллэр. 
  
  Комментарийдарга ЫХ-46 кылгастык маҥнайгы вариант туһунан ахтыллар (с.315). 
  ЫХ—57 уонна ЫХ—78 хоһоон маҥнай бэчээттэниитин ыйаллар уонна: "Автор кэнники, 1924 сыллаахха, хоһоонун улаханнык уларытан, тупсаран бэчээттэппитэ көстөр" — диэн ыйан туран "Уот тыыннаах улахан оҥочо" 1913 с. "Саха саҥата" сурунаалга бэчээттэммит варианын таһаараллар: ЫХ-57, с.294-296; ЫХ-78, с.286-288.
  

ОЙУУН ТҮҮЛЭ
  
   "ОТ" поэма 1910 с. Арҕаа Хаҥалас улууһун Хачыкаатыгар суруллубута. 
  К., архыып докумуоннара көрдөрөллөрүнэн, кулун тутартан бэс ыйын бүтүүтүгэр диэри Хачыкаакка олорбут. Онон поэма ити кэм²э суруллубут диир оруннаах. 
  
  
   "ОТ" — үрдүк интеллектуальнай таһымнаах поэма. 
  Маннык поэманы суруйбут киһи бэйэтэ олус киэҥ билиилээҕэ, ааспыт олоҕу, олорор кэмин уонна кэлэр кэскили холбуу тутан, сөптөөх түмүктэри оҥорор дириҥ уонна чаҕылхай ырыҥалыыр өйдөөҕө көстөр. 
  
  
   К. философияны, социологияны, историяны, правоведениены, литературоведениены, экономическай науканы дьаныһан туран үөрэппитэ, аналлаах литератураны аахпыта кини публицистическай үлэлэриттэн, чааһынай суруйсууларыттан, архыыпка баар докумуоннартан өтө көстөр. 
  
  
  Боотуруускай улуус суруксутунан үлэлии сылдьан, П.Н.Сокольников доктор баай библиотекатыттан уларсан, А.Смит, Дж. Милль, Мейер, Т.Мальтус, К.Маркс уод.а. экономистар, Морган, Ницше уо.д.а философтар үлэлэрин аахпыта биллэр. 
  Ити билиитигэр, онтон талааныгар тайанан, сахалар историческай дьылҕаларын нуучча норуотун, аан дойду норуоттарын дьылҕаларын кытта дьүөрэлии тутан көрбүтэ.
  
  
  К. бииргэ үөскээбит үөлээннээҕэ, норуот ырыаһыта Е.Д.Кулаковскай ахтыытыгар: "...Үөрэҕин бүтэрэн баран, олойду уларыйан хаалбыт. 
  Онно ырыа суруйан тахсыбыт. Баабырыканы, собуоту хоһуйан. 
Хатан мүһэни
Хадырҕаччы хабырына турааччы
Хатан тимир ыстаал, 
Суон сүмэни
Супту уулуу турааччы
Улуу собуот.
Уолан киһини
Урусхал оҥорооччу,
Эдэр киһини
Иннин быһааччы
Ийэ баабырыка
#
Уолан дьон 
Улуу өһө буолуо
Улуу собуот...
   Итинтэн ыла ырыаны суруйар буолбута.
   Бу ырыатын биһиэхэҕэ ааҕан биэрэр: "Бу маннык баабырыкаттан, собуоттан хойут улуу өс тахсыа" — диирэ..." — диэбититтэн сылыктаатахха, "ОТ" поэмаҕа эмискэ иэйэн буолбакка, философ-поэт бэрт өрдөөҕүттэн толкуйдаабыт проблемаларын суруйбута диир оруннаах.
  
  
  "ОТ" поэманы К. 1910 с., бэйэтэ устан, билэр дьонугар биэртэлээбитин, ол норуокка илиинэн суруллан тарҕаммытын, ону ааһан бэйэтэ, гримнэнэн, сценаттан моноспектакль курдук ааҕарын Амма Аччыгыйа, Н.М.Заболоцкай уо.д.а. ахтыылара, С.А.Новгородов архыыбыгар баар 1913 с. суруллубут "ОТ" тиэкиһэ туоһулууллар. 
  
  
  "ОТ" аан маҥнай К. 1924 с. тахсыбыт "Ырыа-хоһоон" кинигэтигэр бэчээттэммитэ. 
  Бэйэтин илиитинэн суруйбут тиэкиһэ көстө илик.
  
  
   ЛТХ мунньаҕар 1924 с. сэтинньи 25 к. А.Ф.Бояров бэрэссэдээтэл, М.П.Слепцов сэкэрэтээр уонна К. буолан: "Ойуун түүлэ" хоһоону истэн баран, "туох да уларытыыта, эбиитэ-сабыыта суох ылынарга. 
  Автор хоһоонугар ойуун көһүүттэн тоҕо куттанарын өйдөтөр сиһилии быһаарыы оҥороругар этии киллэрэргэ" диэн уураахтаабыттар (СР НА. 60 ф. 5 уоп. 19 дь. 10—11 лл.). 
  
  
   1946 с. К. айымньыларын таһаарар А.И.Захаров, В.Н.Чемезов, Г.В.Попов, П.И.Корякин, Д.К.Сивцев, И.И.Полуэктов, С.С.Никифоров састааптаах редакционнай комиссия поэма композициятыгар уларытыыны киллэрбитэ. 
  Ону маннык быһаарбыт: 
  
  К. "ОТ" хоһооно маннык хомуурунньуктарга уонна периодическай бэчээккэ тахсыбыт:
  1. ЫХ—24. 1 ч. — С. 35—84.
  2. ЫХ—46. — С. 109—146. 
  3.ЫХ—78. — С. 104—138.
  4. Новгородов С.А. Во имя просвещения родного народа. — Якутск, 1991. — С. 79—92. 
  5. Ойуун түүлэ: Поэма / Түмүк тылы суруйда В.Н.Протодьяконов; Ойууларын оҥордо А.Соргоева. — Якутскай: Бичик, 1994. — 64 с.
  6. Саха литературата: 10 кылааска үөрэнэр хрестоматия. — / Хомуйан оҥордо Е.Поликарпова, В.Яковлев-Далан. — Якутскай, 1994. — С. 4—42.
  7. Коммунист. — Ытык-Күөл. — 1967. — Кулун тутар 11, 14, 25 к. — С. 3,4.
  8. Дьааҥы сонуна — Баатаҕай. — 1991. — Ахсынньы 25 к. 
  9. Саха сирэ. — 1992. — Бэс ыйын 24 к. — С. 4.
  
II
  
  Өксөкүлээх Өлөксөй философскай поэзиятын саамай чулуу көстүүтүнэн уонна чыпчаалынан кини 1910 с. суруйбут "ОТ" поэмата буолар. 
  Поэт үгүс айымньытыгар импровизатор буолар талаана көстөр буоллаҕына, бу айымньытыгар бэрт эрдэттэн ылсан туран үлэлээбитэ, кини сүрүн айымньыта буолар. 
  "Түүллээх оҕонньор" айымньыта поэмаҕа бэлэмнэниитэ буолуон сөп.
   "ОТ" поэма сүрүн санаатынан саха норуотун инники дьылҕатын, тыыннаах хаалар суолларын быһаарыы буолбута. 
  
  
  К. 1912 с. Саха сирин интеллигенциятын съеһигэр этиэхтээх дакылаатын сүрүн балаһыанньаларын "Якутской интеллигенции" диэн туһулаан суругунан тарҕаппыта.
   Бу сурук этэр санаата "ОТ" поэма ис хоһоонун кытта бары өттүнэн сөп түбэһэр. 
  Ол курдук суругар: 
  Поэмаҕа автор бэйэтиттэн этэр тыла суоҕун кэриэтэ, кини киириитигэр эрэ бэрт кылгастык ойууну билсиһиннэрэр. 
  
  
  Айымньы ис хоһооно бүүс бүтүннүү ойуун тылынан-өһүнэн, көрүүлэниитинэн, түүлүн тойоннооһунунан бэриллэр.
   Ойуун төһө да мифологическай, мистическэй көрүүлэрдээҕин иһин, поэма ис хоһооно реалистическай — аан дойду дьиҥнээх хартыыната ойууланар. 
  Онон манна поэт бэйэтин көрүүтэ ырылыччы көстөн кэлэр. 
  Оттон ойуун көрүүлэниитин кини идеятын норуокка тиэрдэр табыгастаах форма быһыытынан туттар. 
  Ойуун, саха өйдөбүлүгэр, киһиттэн эрэ уһулуччу ураты дьоҕурдаах, норуот кинини билинэр, киниэхэ сүгүрүйэр, итэҕэйэр. 
  Ойуун эрэ үөһээ дойдуга — халлааҥҥа ыттыан сөп, кини эрэ киһи сэрэйбэтэҕин билиэн-көрүөн уонна инникини көрбүөччүлүөн сөп.
  
  
  Улуу ойуун, хомпоруун хотойго кубулуйан өрө көтөн тахсан, халлаантан сири бүтүннүүтүн, ытыска уурбуттуу, эргиччи анааран көрөр. 
  Кини сиргэ Айылҕа уонна кини үөскэҕэ — киһи утарыта турар күүскэ кубулуйбуттарын көрдөрөр. 
  Улуу Аар Тойон "дьүүлэ-дьүһүнэ биллибэт" "көстөрү-көстүбэти" — барытын айбыта бэйэтэ ууруулаах-соруктаах, бэрээдэктээх эбит. 
  Поэт төһө да киһи өйүн күүһүн уруйдаатар, кини "өйдөөххө дылытын иһин" бэрт судургуну дьүүллээн көрбөтүттэн саллар: киһи айылҕаны алдьатан бэйэтин кэскилин быһа кэрдинэрин. 
  ХХ үйэ саҕаланыытыгар К. киһи аймах инники дьылҕатыттан ытырыктата санаабыта, дьиксиммитэ, аан дойдуга ааттаах алдьархайдар суоһуулларын өтө көрбүтэ.
   Ол туохтарый? 
  
  
  Туох ханнык иннинэ бөлүһүөк-поэт биһиги үйэбитигэр экология боппуруоһа сытыырхайыаҕын билбитэ: киһи бэйэтин айылҕа ыраахтааҕытын курдук сананан, салаҥнык туттуоҕун, көтөрү-сүүрэри эһиэҕин, сирин-дойдутун алдьатыаҕын, салгынын буортулуоҕун.
  
  
  Поэма иккис сүрүн проблемата — демография, сиргэ киһи ахсаанын элбээһинэ. 
  Марксизм-ленинизм үөрэҕэ общественнай көстүүлэри куруук кылаастар сыһыаннарынан быһаарара. 
  Оттон К. сэрии, революция буолар биричиинэлэринэн киһи ахсаана элбиирэ, ас-таҥас уонна сир тиийбэтин ыйбыта. 
  Билигин демография биһиги планетабыт биир саамай ыарыылаах проблемата, ол өссө да уустугурар туруктаах. 
  Онон поэт сир-дойду баайа, таһаата кэхтиитэ, киһи элбээһинэ аан дойдуга тахсар алдьархайдар төрүөттэрэ буолуо диэн сөпкө сэрэппитэ. 
  Ол курдук туох буолуохтаах эбитий?
  
  
  К. улуу адьырҕа империалистическай державалар үөскээбиттэрин, олор күүстэринэн күөнтээн, бэйэлэрин политикаларын атын дойдуларга соҥнуохтарын, аан дойду сирин үллэстэргэ турунуохтарын, ол барыта улахан сэриилэри аҕалыаҕын туһунан ким хайа иннинэ өтө көрөн эппитэ. 
  Поэт аан дойду государстволарын икки ардыгар сыһыаннара ханнык турукка кэлбитин бэркэ арыйан көрдөрбүтэ. 
  Туох-ханнык иннинэ сайдыылаах улахан государстволар кыра ыалларын ыйыстан кэбиһэн баран, күлэ-күлэ күллэрин таптайалларын туһунан хараастан туран ойуулаабыта. ХХ үйэ саҕаланыытыгар аан дойдуну үллэстии түмүктэммитэ, бас билэр колонияларынан аатырбыт аарыма государстволар күөнтээбиттэрэ.
   Ол эрээри поэт маныаха кинилэр маҥалайдара туолбакка, аны бэйэ-бэйэлэрин кытта күөн көрсөргө санаммыттарын ыйар. Онон кини ХХ үйэҕэ аан дойду сэриилэрэ туруоҕун өтө көрбүтэ. 
  
  
  Кыра-хара саха норуота ХХ үйэ бу дьалхааннарыттан куотар кыаҕа суоҕа, өлөр-сүтэр тыйыс дьылҕата суоһаабыта. 
  Саха сиригэр үгүс улахан государстволар харахтара хатанара. П
  оэт Саха сирин ыаллыы сытар государстволарын — Америка, Япония, Китай сыһыаннарын ойуулуур. Кини "оччугуйдаах улахан омук ойоҕолоһон олохсуйдахтарына, оччугуйа сордоох омуллан хаалар эбит" диэн бэлиэтиир. 
  Ол эрээри автор (поэмаҕа ойуун) бу государстволартан буолбакка, "тоҕус үйэ тохору туругурбут" Дьобуруопа хотунтан ордук дьиксинэрин биллэрэр, онно соҕотох биир дойдуттан "хараҕа халтарыйарын" бэлиэтиир. 
  Поэт Германия милитаристскай политикатын, сэриимсэх дьоҕурун өтө көрөр: ХХ үйэҕэ аан дойду икки сэриилэрин ала-чуо Германия күөдьүппүтэ. 
  Поэмаҕа автор сэрии алдьархайдарын күүстээх хартыыналарынан ойуулаан көрдөрөр: куораттар бөҕө күл-көмөр буолаллар, киһи уҥуоҕа урусхалланар, "отуттуу мөлүйүөн киһи оһоҕоско бустулар". 
  Поэт сэрии содулларын ыйар: сир-дойду алдьанар, айылҕа бэйэтэ өрө сүгүллэн туран, уот кутаанан уһуурар. 
  Ону автор: — диэн быһаарбыта. 
  Маннык быһыыга-майгыга кылаастар атааннаһыылара күүһүрэр, гражданскай сэриилэр күөдьүйэллэр эбит. 
  
  
  Поэт бу аан дойдуга үөскээбит быһыы төрөөбүт норуоппар тугунан диэлийэн кэлиэй диэн боппуруоһу туруорар. 
  Иэдээннээх сэриилэртэн орпуттар ас-таҥас тиийбэккэ, тыытылла илик, баай-талым сирдээх сахаларга салаллыахтара диэн саллар.
   1910 с. ыраахтааҕылаах Россия министрэ Столыпин хоргуйан эрэр мөлүйүөнүнэн бааһынайдары Сибииргэ көһөрүөххэ диэн бырайыагыттан К. дьиксиммитэ.
   Тоҕо? 
  Кыра, аҕыйах ахсааннаах, сайдыыта суох норуот улахан ыалын тыынын уйар кыаҕа суох эбит. 
  Поэт саха норуота былыргы үйэлэртэн үтүрүллүбүт дьылҕалаах этэ эрээри, син тыына быстыбакка салҕанан, баччааҥҥа диэри тиийэн кэлбитэ, ама ХХ үйэҕэ кэлэн эстэр суолга киириэхпит дуо диэн боппуруоһу туруорар. 
  Поэмаҕа ойуун: "Хайа мантан быыһаныахха айылаах туох сүбэ-соргу баара буолаарай" — быыһанар суолу көрдүүр уонна ону ыйан биэрэр. 
  Кини норуотун кэлиэхтээх омук сайдыытын баһылыырга ыҥырар, оччоҕо: "Тиис — тиискэ, муос — муоска, туйах — туйахха" – буолуохпут диир. 
  Поэт бу тылларын маннык быһаарар: Сырдатааччы-поэт ыҥырар ыҥырыыта диэн — норуот культуратын үрдэтии, сайдыылаах үйэ кэлэн иһэрин билгэлээһин. 
  Культураны К. аҥардас үөрэхтээһиҥҥэ эрэ көрбөт, быдан дириҥник өйдүүр. 
  Кини общество бары таһымын хабар киэҥ программатын "Суругар" тэнитэн көрдөрбүтэ. 
  Онно этэн турар: К. оччолорго норуоту кылаастарынан утарыта туруоруу күүстээҕин бэркэ билэрэ, ол иһин этиитигэр "соҕотох мин" диэн тоһоҕолоон быһаарары наадалааҕынан ааҕар. 
  Кини көрүүтэ атын. 
  Ол курдук аҕыйах ахсааннаах кыра норуот итинник хабыр хайдыһыыга киириэн баҕарбат, бөлүһүөк-поэт сайдыы, эйэлээх олох суолун тутуһар. 
  
  
  1924 с. К. поэматын бэчээккэ бэлэмнииригэр бассабыыктар тустарынан киллэһиги киллэрбитэ. 
  Кини бу кэрчигэр бассабыык партиятын политикатын итэҕэстэрин этинэн-хаанынан сэрэйэн, норуокка олустаабакка, ортотунан соҕус сыһыаннаһарга сүбэ биэрэр. 
  Оннук эрэ буоллаҕына, "үйэ аҥарынан үчүгэй үөскүүрэ дуу" диэн өссө да саарбаҕалыы саныыр. 
  Поэмаҕа ойуун кылаастар-партиялар охсуһууларын туһунан кэпсээри гыннаҕына, "хараҕым-кулгааҕым бүөлэннэ" диэн муҥатыйар. 
  Онон поэт итинник быһыыны-майгыны сөбүлээбэтин эрэ биллэрэр буолбатах, кини өссө кэлэр кэмҥэ кинини салгыыр улуу өйдөөх саха саарына кэлиэҕин ыҥырарга дылы. 
  
  
  Поэт бу сүҥкэн суолталаах улуу айымньытыгар ХХ үйэҕэ, ону уҥуордаан да киһи аймахха суоһуур алдьархайдары өтө көрбүтэ:
  
  — айылҕаны алдьатыы содулун;
  — техническэй прогресс сири-дойдуну кээрэтиитин;
  — киһи ахсаана элбээһинин;
  — кылаастар охсуһуулара сытыырхайыытын;
  — революция, сэрии төрүөттэрин;
  — айылҕа алдьатыылаах күүстэрин;
  — государстволар сыһыаннара уустугуруутун;
  — Америка, Япония, Китай уонна Европа инники сайдыыларын билгэлээһин;
  — адьырҕа государстволар ыар политикаларын;
  — колониальнай политика күүһүрүүтүн;
  — кыра норуоттар эстэр дьылҕаларын;
  — быыһаныы уонна сайдыы суолларын торумнаныыны.
  
  
   К. бу эппит проблемалара билигин өссө ордук күүскэ тураллар, онон бу поэма саха литературатын өлбөт-сүппэт үйэлээх айымньыта буолар. 
  Кыра норуоттар дьылҕаларын туһунан аан бастакынан улаханнык саҥарбыт уонна ону уус-уран тыл көмөтүнэн тиэрпит, кыра норуот иһиттэн бэйэтиттэн тахсыбыт киһинэн К. буолбута. 
  Кини бу проблеманы бүттүүн киһи аймах таһымыгар таһаарбыта.
  
III
  
  Бу К. саамай улахан айымньыта – 1386 строкалаах. 
  Поэмаҕа биир сүрүн сайдар дьайыы суох эрээри ойуун аан дойдуну анааран көрүүтэ чуолкай бэрээдэктээх: киһи аймах айылҕаны алдьатан үөһээ айыылартан үксүү турарга кыраныыта, араас судаарыстыбалары ойуулааһын, улахан, кыра омуктар сыһыаннара, сэрии, революция, аччыктааһын, бэрэһэлиэн, сахалар хайдах тыыннаах хаалыахтарын туһунан санаа. 
  Итилэр барылара "Дом-дом-дом/Дом-ини-дом" диэн этиилэринэн 12 чааска араарыллаллар.
  
  
  Урут суруллубутун курдук "ОТ" 1910 с. бастакы вариана айыллан баран кэлин араас кэмнэргэ тупсарыллан, эбиллэн 1924 с. бастаан бэчээттэммитэ. 
  Онон поэма бүттүүнэ, ойуулуур-дьүһүннүүр ньымалара даҕаны, хоһоонун тутула даҕаны поэт ити кэминээҕи айар стилин уратыларын көрдөрөр.
  
  
  Е.С.Сидоров "ОТ" тылбаастаан таһаарарыгар К. бу айымньытыгар саха фольклорун, мифологиятын сүрүн өйдөбүллэрин литературнай уус-уран образ оҥортообут сүдү өҥөлөөх диэн сөпкө этэр. 
  Поэма сүрүн геройа – ойуун.
   Кини көрүүлэниитэ монолог форматынан, истээччилэри кытта кэпсэтии курдук суруллубут. 
  Ол иһин кини сөп буола-буола:
Ол тугуй диэтэргит – 
Толкуйдуу олоруҥ,
Туойан көрүөм...
  Эбэтэр:
       Хайа 
Мантан быыһаныахха айылаах
Туох сүбэ соргу баар буолаарай,
       Бэйэм санаабын эттэхпинэ
       Миэнэ маннык – дэтэлиир.
  Автор ойуун аатыттан этэрин быһыытынан поэмаҕа элбэх айыылар, иччилэр ааттара толору туттуллар эрээри, дьиҥнээх ойуун кыырыытыгар курдук араас иччилэри, үөрдэри ыҥырыы, кыыллар, көтөрдөр саҥаларын үтүктүү суох. 
  Герой, ойуун буоларын быһыытынан, билиҥҥи олох көстүүлэрин үөрэҕэ суох саха хараҕынан ойуулуур. 
  Ону поэмаҕа араас техниканы (самолеттары, миналары, электричествоны, подводнай лодкалары уо.д.а.) ойуулааһынтан да көрүөххэ сөп.
   Автор революция, республика дииллэр, ол туох кус-хаас тойуга буолла диэһинэ эмиэ итиннэ сыһыаннаах. Оттон К. итини дьиҥэр, этинэн-хаанынан бэркэ билбит дьыалалара.
  
  Ойуулуур-дьүһүннүүр ньымаларыгар биир бэлиэ көстүүнэн тыыннааҕымсытыы буолар. 
  Бу саха поэзиятыгар сонун көстүү этэ:
Уот тыыннаах 
Улаххан собуоттар
Уолан дьон
Уһун уҥуохтарын
Урусхаллыы тураллар эбит.
.  .  .  .  .  .  .   .   .  .  .
Тимир массыыналар
Тиһэх дьон киэнин
Тириилээх уҥуохтарын
Тиистэрин быыһынан
Тибиирэ тураллар эбит. 
  Капитализм кыра-хара дьону сирэйэ-хараҕа суох көлөһүннээһинин итинник илэ-бодо, абааһы аһыы-сии турарын курдук уобарастаан көрдөрүү ааҕааччыга дьайыыта ордук күүстээх буолара чахчы.
  
  
  К. бу поэматыгар атын айымньыларыгар курдук элбэх өс хоһооннорун, тэҥнээһиннэри, эпитеттэри туттар: "одун хаан оҥоһуута", "күн туллара, күһэҥэ быстара", "тиитин охтотторон тииҥин итигэстиир" уо.д.а. 
  Сороҕор норуот айымньыларыгар элбэхтик туттуллар быһаарыылары, эпитеттэри туттарын поэт хотойу, аан ийэ дойдуну ойуулууруттан да булуохха сөп. 
  Ол эрэн, саха хараҕынан көрөн, сонун тэҥнэбиллэри киллэртээбитэ эмиэ аҕыйаҕа суох. 
  Холобура, кини боробуостары "хоҥор хаастар / хоҥкунаһан иһэллэрин курдук / холбооһуннана-холбооһуннана холугурастылар" диир.
  
  
  Оттон хоһоонун уопсай тутула атын айымньыларыттан улахан уратыта суох: аллитерацията – 64%, строка бүтүүлэрин дьүөрэлэһиитэ – 53%. 
  Ол гынан баран айымньыга кэпсэнэр ис хоһоонтон сиэттэрэн ити көрдөрүүлэр уларыйа тураллар. 
  Ол курдук араас судаарыстыбалары ойуулууругар, эбэтэр Дьобуруопаҕа дьон олус элбээн, аччыктаан кистэлэҥ кэпсэтиилэри, өрө турар санаа үөскүүрүн, ону хам баттыылларын хоһуйарыгар автор аллитерацияны элбэхтик туттар, 80—90% тиэрдэр. 
  Оттон өбүгэлэр сүбэлэрин, утарсар наадатын этэригэр аллитерация 20—30% тиийэ намтыыр. 
  
  Үгэс курдук, поэма атын кэрчиктэригэр аллитерация элбээтэҕинэ, рифмата аччыыр, рифмалааһын күүһүрдэҕинэ, аллитерацияламмыт строкалар аҕыйыыллар. 
  Ол курдук ойуун утуктуу олорон, соһуччу уһуктан, Илбис кыыһын иэхэйин-чуохайын, оһол уола Оп Соллон уруй-айхал тойугун ойуулуур уонна сир ийэ сэрииттэн кэлэйиитин кэпсиир отут строкатыттан 23-э рифмалаах, 14-э аллитерациялаах. 
  Оттон оччугуйдаах улахан омук ойоҕолоһон олордохторуна оччугуйа орто дойдуттан умулларын хоһуйар отут строкаттан сүүрбэ биэһэ аллитерациялаах, рифмалаһааччылара тоҕус эрэ. 
  Ити да гыннар, бэрт аҕыйах сиргэ аллитерацията да, рифмата да элбэх лоскуйдар эмиэ бааллар.
  
  
  "ОТ", эппиппит курдук, 1924 с. хара тахсыар диэри чочуйулла сылдьыбыт поэма. 
  Баҕар, ол иһин да буолуо, рифма саҥа көрүҥнэрэ баар буолуталаабыттар. 
  Олорго киллэриэххэ сөп араас саҥа чаастарыттан оҥоһуллубут туочунай рифманы (чаҥырҕаан-халлаан, быйаҥар-хаалтар), сарбыйыылаах рифманы (омуктар-кытта), биир саҥа чаастан таҥыллыбыт бүтэй дорҕоонноро эрэ сөп түбэһэр рифмалары (суудайаллар-иирэллэр, ииктээтилэр-саахтаатылар) уо. д.а. 
  
  
  Строкалар ритмикалара "Өрүс бэлэхтэригэр" маарынныыр. 
  Онно 2, 3 тыллаах строкалар 92% ылар буоллахтарына, манна эмиэ 92%. 
  Строка иһигэр дорҕооннор дьүөрэлэһиилэрэ "Өрүс бэлэхтэригэр" 34%, бу поэмаҕа — 38%. 
  Оттон түөртэн аҕыска диэри сүһүөхтээх строкалар ахсааннара эмиэ чугасаһаллар – 81 уонна 78%, 9 элбэх сүһүөхтээхтэр 15 уонна 18% ылаллар. 
  Итини К. ити кэминээҕи айар үлэтин уратытынан быһаарыахха сөп – бастакы поэма 1909, оттон иккис поэма сүрүн дьардьамата (ол аата сүрүн ритмическэй хайысхата эмиэ) 1910 с. суруллубуттара. 
  
  
  Атыннык эттэххэ, поэт 1909—1910 сс. айар туругун кэрэһилиир чахчылар диэххэ сөп. 
  Манна "ОТ", улахан айымньы буолан, ритмиката уларыйа-тэлэрийэ турарын хайаан да болҕомтоҕо ылар наада. 
  Ө.Ө. идэтинэн, саамай элбэхтик 6 сүһүөхтээх строкалары – 284, сэттэлээҕи – 289, аҕыстааҕы – 210 туттар. 
  Ол эрээри поэма сорох миэстэлэригэр 4, 5 сүһүөхтээхтэр элбиир сирдэрэ бааллар. 
  Оттон бэрэһэлиэн ыар содулларын хоһуйарыгар 27 строкаттан 19-һа 8, 9, 10, 13 сүһүөхтээхтэр. 
  Ити бу кэрчиги ааҕыы тэтимин бытаардан айымньы ис хоһоонугар сөп түбэһэр ыар нүһэр интонациялыыр.
  
  
  Бу холобурдартан да көрдөххө, "ОТ" поэма поэтическай маастарыстыба өттүнэн Ө.Ө. чулуу ситиһиилэриттэн биирдэстэрэ буолар.
  
IV
  
  ЫХ—46  (с.109-146) уонна ЫХ—78 (с.104-138) "ОТ" поэма онус айымньынан киирбит. 
  ЫХ—57 поэма, "редакционнай ис хоһоонноох айымньынан" сыаналанан, киирбэтэх. 
  Бу туһунан киирии ыстатыйаҕа анал бэлиэтээһиннэр оҥоһуллубуттар (ЫХ—57, с. 5—6, 20—22). 
  
  
  ЫХ—46 уонна ЫХ—78 СТ композицията айымньы чаастарын утум-ситим наарданыыта — уларытыллыбыт. Уларытыылар икки таһаарыыга тус-туһунаннар. 
  
  
  ЫХ—46: "Сүрүн-кутун // Сүүдүтэн көтүө // Буоллаҕа дуу?! // Дом-дом-дом! // Дом-ини-дом!" диэнинэн түмүктэнэр 918-с строка кэнниттэн "Халыҥ саарыстыбалар // Хас эмэ аҥыы хайыннылар" диэнинэн саҕаланан 992-с строка киирэр. 
  919—991 строкалар ["Бу сэрииттэн // Буосалаах киһи" (119) —"Быйыл былаас ылбыт // Эһиил эстэн истэ... // Дом-дом-дом!..// Дом-ини-дом!.." (991)] поэма 1367-с строкатын ["Ол билиэ этэ буоллаҕа дии, // Ноколоор. // Дом-дом-дом. // Дом-ини-дом."] кэнниттэн киирбиттэр. 
  
  
  СТ 1370—1387 строкалара ["Тоҕус ордоо добун халлаан тойотторо, // — "Түҥнэстэ түһэр буолаайаҥый! Тускуо!"] туспа бэлиэнэн араарыллан [***] поэма түмүктэниитинэн буолаллар. 
  
  Онон ЫХ—46 ойуун норуот дьылҕатын туһунан көрүүлэниилэрэ маннык хайысхалаах санааларынан наарданан киирбиттэр: техническэй сайдыы (прогресс) тулалыыр эйгэ экологиятын алдьатар; сир былдьаһыылаах колониальнай сэриилэр кыра норуот олоҕун огдолуталлар; маннык түгэҥҥэ сайдыылаах дойдулар — Эмиэрикэ, дьоппуон омук, Кытай — Саха сиригэр болҕомтолоро күүһүрэр; наука уонна социальнай олох сайдыыларын киининэн буолар Европаҕа кылаастар утарыта турууларын идеята тарҕанар; Аан дойду сэриитэ уонна кини содуллара — сут, кураан — буолан, киин сирдэртэн үгүс дьон хоту көһүүлэрэ саҕаланар; Саха омук эстэр куттала тириир; революция буолар, бассабыык партията инники күөҥҥэ тахсар. 
  Ойуун саха дьонун культураны үрдэтэргэ, үөрэҕирии суолун тутуһарга ыҥырар уонна Айыылартан араҥаччылыылларыгар көрдөһөр. 
  
  
  ЫХ—78 поэма ис хоһооно атыннык наарданар. 
  918-с строка ["Сүрүн-кутун // Сүүдүтэн көтүтүө // Буоллаҕа буу?! // Дом-дом-дом! // Дом-ини дом!"] кэнниттэн 992-с строка ["Халыҥ саарыстыбалар // Хас эмэ аҥы хайыннылар,"] киирбит. 
  1048-с строка ["Отуттуу мөлүйүөн киһи // Оһоҕоско бустулар"] кэнниттэн 1086-с строка ["Бу долгун ортотуттан // Кэлин тиһэҕин диэки"] киирбит. 
  Бу таһаарыыга көтүтүллүбүт строкалар туочукаларынан бэлиэтэммиттэр [.....]. 
  Поэма биир күдьүс тиэкиһин 1387-с строка ["Тускуо!"] түмүктүүр. 
  Ол кэнниттэн, "Редакцияттан" диэн ыйыллан туран, Өксөкүлээх Өлөксөй ЛТХ уурааҕынан оҥорбут хос быһаарыыта киирэр. 
  Салгыы таһаарааччылар быһаарыы оҥороллор: "Айымньы илиинэн суруллубут дьиҥнээҕэ (рукопись), көстө илик буолан, поэма ханнык лоскуйдара "революция кэнниттэн" суруллан киирбиттэрэ ситэ биллибэт.
   Бу таһаарыы редакционнай комиссията, автор бэйэтин хос быһаарыытыгар олоҕуран уонна поэма ис хоһоонунан көрөн, ол сабаҕаланар лоскуйдары туспа бэчээттиир" (ЫХ—78, с. 135). 
  Ол кэнниттэн СТ 919—991-с строкалара ["Бу сэрииттэн // Буосалаах киһи" —"Быйыл былаас ылбыт // Эһиил эстэн истэ... // Дом-дом-дом!.. // Дом-ини-дом!.."] киирэллэр. 
  СТ 1049—1085-с строкалара["Хойукку өттүн холуйдахпына..." —"Хара дьай хаххалаан // Харгыстаабыт абатын... // Дом-дом-дом!.. // Дом-ини-дом!.."] анал бэлиэнэн (***) араарыллан поэма түмүк санаатын быһыытынан киирэллэр. 
  Страница бүтүүтүгэр бу кэрчиккэ сыһыаннаах эбии быһаарыы бэриллэр: "Бу строкалар С.А.Новгородов уһулуутугар эмиэ хойукку өттүн "хара дьай хаххалаан", көрүүлэниитин түмүктүүр. 
  
  
  "ОТ" поэма СТ-һин 1994 с. В.Н.Протодьяконов бэчээттэппитэ. 
  Бу кинигэҕэ киллэрбит "Өксөкүлээх Өлөксөй уонна "Ойуун түүлэ" поэма кэм кэрдии дьүүлүгэр" диэн улахан ыстатыйатыгар поэма тутулун уонна көтөхпүт проблемаларын быһа барыллаан маннык быһаарар:
  
  Киирии дьүһүк (Кэп туонуу); Киһи уонна Айылҕа; Империализм ис хоһооно, омук омукка сыһыана; Европаҕа баай-дьадаҥы атаана;  Аан дойду сэриитэ уонна кини содуллара; Революция (гражданскай сэрии) уонна кини түмүктэрэ; Көс дьон күргүөмүнэн кэлиитэ уонна ол содула; Омук ордор суола; Алгыс (Өксөкүлээх Өлөксөй. Ойуун түүлэ. — Дьокуускай: Бичик, 1994. — С. 53).
  
  
  СТ-кэ поэма тутулун тоҕус түһүмэххэ наардаан быһаарыахха сөп. 
  Манна ойуун "домнуур" тыллара түһүмэхтэр түмүктэрин бэлиэтииллэр. 
  Ол эрээри поэма устатын тухары 12 "дом" баар буоллаҕына, 743-с уонна 990-с строкаларга "домнор" алтыс уонна сэттис түһүмэхтэр иһинээҕи "тохтобуллары" бэлиэтииллэр. 
  Поэмаҕа ойуун обраһа икки өрүттээхтик киирэр. 
  Дьиҥнээх историческай кэми, эйгэни уонна ойуун уруккуну-хойуккуну көрүүлэниилэрин ойуулааһыннар бу обраһы субу баар муударай кырдьаҕас быһыытынан уонна сиэри-туому толорорго дьүһүн кубулунар да кыахтаах сүдү ойуун быһыытынан тэҥинэн ылынарга төрүөт буолаллар. 
  Ол эбэтэр Өксөкүлээх Өлөксөй норуот итэҕэлгэ олоҕурар төрүт философиятын, общество олоҕун сайдар тосхоллорун биир быстыспат тиһик (концепция) быһыытынан арыйыыга киллэрэн, ойуун обраһынан дьиҥ сахалыы тыыннаан дириҥник арыйар. 
  Өксөкүлээх Өлөксөй Ойууна хаһыс да көлүөнэ истээччилэрин бэйэтин өйүн-санаатын модун далааһыныгар, кэмиттэн тутулуга суох мындыр түмүктээһиннэригэр итэҕэтэр. 
  Онон К. бу айымньытынан эпическэй поэма сахалыы киэбин олохтуур, саҥаттан саҥа көлүөнэ өркөн өйүн, сайдыыга тардыһар ытык дьулуһуутун бигэргэтэр аналлаах уус-уран тылы уонна кини Олоҥхоһут тэҥэ биир сүдү обраһынан       -Ойууну - Аан дойду эйгэтигэр олох көстүүтүн быһыытынан үйэтитэр. 
  
  
  Онон СТ  композицията маннык:
  
  Киирии: 1—17-с строкалар. 
  Поэмаҕа автор аатыттан этиллэр соҕотох түһүмэххэ историческай кэм чопчуланар: 
  "Аҕыс сардаҥалаах аламай маҥан күн алаарыйа тахсан эрдэҕинэ..." "Айыы намыһын ойуун абаҕам..." "көрүүлэнэн лүһүгүрүү олордо..." 
  Ол эбэтэр үйэ саҕаланыыта ойуун норуотун дьылҕата саҥа кэмҥэ хайдах-туох буолуохтааҕын билгэлиир. 
  
  
  Бастакы түһүмэххэ (18—223-с строкалар) үйэ уларыйыытынааҕы быыһык кэм сүрүн бэлиэтинэн социальнай кризис буолуута ойууланар. 
  Бу төрүөттэрин ойуун сайдыы (цивилизация) күүскэ киириитигэр, киһи айылҕаҕа утары туруутугар, сайдыылаах дойдуларга сир кыараҕаһын, киһи олус элбэҕин проблемаларыгар көрөр. 
  
  
  Иккис түһүмэххэ (224—310-с строкалар) ойуун сэриини экономическай кризис содулун быһыытынан ойуулуур. 
  Колониальнай сэриилэри уонна Аан дойду сэриитин государстволар сайдыыларыгар бэйэлэрин бигэргэтэр историческай түһүмэхтэринэн сыаналыыр уонна сэриилэр түмүктэригэр геополитика олохтонорун ыйар. 
  
  
  Үһүс түһүмэх (311—376-с строкалар) ойуун көрүүлэниилэрин биир тиһиккэ киллэрэн Саха сирин аан дойду сорҕотун быһыытынан көрөн, киэҥ сирдээх-уоттаах кыра омук ыарахан дьылҕатын арыйар. 
  Манна сир проблемата төттөрү тутуллан (в перевернутом виде) атын өртүнэн эмиэ ыар тыыннанара Саха сиригэр Эмиэрикэ, дьоппуон омук, Кытай болҕомтолорун ойуулааһынынан бигэргэтиллэр. 
  
  
  Төрдүс түһүмэххэ (377—535-с строкалар) ойуун Европаны хоһуйуутугар Англия улуу колониальнай держава, Германия, Аан дойду социальнай политическай киинэ буолалларын ыйар.
  
  
  Бэһис түһүмэх (536—682-с строкалар) олоҕу тосту уларытар аналлаах революционнай өй-санаа киэҥник тарҕаныытын ойуулуур. 
  Ойуун көрүүлэниилэрэ маннык түмүктэнэр: "Урукку олох-куолу // Уларыйар күнүгэр // Уһун сордоох сут // Улугурдуо буоллаҕа. // Өбүгэ саҕаттан үгэс // Үлтүрүйэр күнүгэр // Өлүү үлүгэр бөҕө // Үтүрүйүө буоллаҕа".
  
  
  Алтыс түһүмэх (683—918 строкалар) ойуун, Идэмэр Кустуктай уонна Уоп Солуонньай тустарынан этэн туран, аныгы сэрии ыар тыынын ойуулуур. 
  Манна кинини кыра омук сир үрдүттэн имири эстэр куттала дьиксиннэрэр.
  
  
  Сэттис түһүмэх (919—1085-с строкалар). Манна ойуун санаатын үллэстиитэ ордук тыҥааһыннанар. 
  Кини Аан дойду сэриитэ революцияҕа уонна гражданскай сэриигэ кубулуйар кыахтаахтарын сибикилиир. 
  Көрбүөччү кырдьаҕас гражданскай сэрии норуот бэйэтин бэйэтэ кыргыытыгар тэҥнээҕин этэр. 
  Ол кэнниттэн бассабыык партия туһунан санаалар киирэллэр. 
  Чуолаан бу кэрчиккэ, К. хос быһаарыытын быһыытынан, революция кэнниттэн эбиллибит хоһуйууга, ойуун, муударай кырдьаҕастыы сылыктааһыныгар 1917 с. кэлиҥҥи өртүн анааран, дириҥ ис хоһоонноох түмүктээһини оҥорор. "Бастыҥ баартыйа... ордук уорун ууратан, олус омунун уҕарытан,.. сытаммат тылын сыыйан,.. элбэх киһи эрэйин сэрэйдэҕинэ, оччоҕо арай, отучча сылынан олох тупсара дуу..." — диэн сэрэйэр, бигэргэтэр икки ардынан санаатын этэр (1049—1085-с строкалар).
  
  
  Ахсыс-тохсус түһүмэхтэр (1086—1367-с строкалар) Саха омук, көһөн кэлээччи "салаҥ сай-күдүө дьон" ортотугар симэлийэн-сүтэн хаалбакка, "өссө биирдэ дьүһүн кубулуйан", үөрэҕи, культураны сайыннаран, салгыы олох олорор дьылҕатын түстээһиҥҥэ ананаллар.
  
  СТ  түмүгэ (1370—1387-с строкалар) — Айыылартан көрдөһүү, түөрэх быраҕыы. 
  
  Поэма маҥнайгы түөрт түһүмэҕэр саха омук дьылҕата Аан дойду эргимтэтинэн, сайдыылаах государстволарга тэҥнии тутуллан сырдатыллар. 
  Манна кини "кытыы" сир уонна киэҥ территория быһыытынан атыттарга утары тутуллар. 
  Бэһис-тохсус түһүмэхтэргэ атылыы сыанабыл Россия иһинэн оҥоһуллуутугар ойуун саха омук дьылҕатын чопчу историческай кэм, эйгэ кэриҥнэринэн анаарар. 
  Онон ойуун норуотун сайдыыга ыҥырыыта уонна инникитин тускуга төлкөлөөһүнэ, философскай да, социальнай-экономическай да төрүттэргэ тэҥинэн тирэҕирэр буолан, киэҥ, дириҥ ис хоһооннонор.
  
  
  СТ чаастара араастык наарданыыларын таһынан, ЫХ—78 икки сиргэ тылы уларытыы киирбит. 1065-с строкаҕа "кэннинэн соҕус кэхтэн" оннугар "кэнникинэн..." диэн бэчээттэммит. 
  Онон бассабыык баартыйатын туһунан оччотооҕу кэм ис хоһоонунан сыаналааһын кэлин (в будущем) кэхтиэн сөптөөҕүн сылыктааһын курдук уларыйбыт. 
  
  
  1081-с строкаҕа СТ-кэ "хараҕым уотун" 1978 с. таһаарыыга "хараҕым уутун" диэн бэчээттэммит.
   Ойуун 1060—1079-с строкаларга үтүө олох хойут (ааҕан таһаардахха — XXI үйэҕэ) үүнүөн сөптөөҕүн туһунан хоһуйар уонна 1080—1083-с строкаларга: "Хааттарбакка харахтыахпын // Хараҕым уотун // Хара-дьай хаххалаан // Харгыстаабыт абатын..." — диэн түмүктүүр. 
  ЫХ—78 биир буукуба уларыйыытын (уотун — уутун) алҕас бэчээттээһин диэххэ сөп. 
  Харах уутун хара-дьай хаххалаабат — этии ис хоһооно сыыһа буолан тахсар. 
  
  ЫХ—46 бу алҕастар суохтар. 
  
  Нууччалыы тылбааска (тылбаасчыт С.Поделков) бу строка: "Нападает сна черная тень" диэн киирэр. 
  Бу сахалыы тиэкистэн олох атын: бу кэрчиккэ ойуун утуктуурун туһунан этиллибэт. 
  
  
  СБ-лэригэр икки таһаарыыга (ЫХ—46, ЫХ—78) тэҥ уларытыылар киирбиттэр. 
  Барыта 88 сиргэ СБ-тин араастаһыыта бэлиэтэнэр СТ-кэ суох [.], [,], [;] грамматика быраабылатыгар олоҕуран киирбиттэр, автор туруорар СБ-тэ [—] икки туочуканан [:] солбуллубут. 
  Манна [—] утарыта өйдөбүллэри күүһүрдэр ис хоһоонноҕунан эбэтэр стиховой пауза бэлиэтин быһыытынан айымньы ис хоһоонугар ордук сөп түбэһэрин ыйар тоҕоостоох. 
  Холобур, 178, 198, 337, 359, 443, 515, 557, 579, 1006, 1051, 1172, 1185, 1257, 1285-с строкаларга. 
  Ситэ этиллибэтэх санааны эбэтэр санаа түмүгүн аһаҕас хаалларыыны чопчулуур автор СБ-тэ [...] 668-с строкаҕа ыйытыы бэлиэтинэн [?], 1381-с строкаҕа[!..] солбуллуута бэлиэтэнэр. 
  Манна атылыы вариациялар 223, 349, 916-с строкаларга эмиэ бааллар: СТ-кэ [!], [!..], [?!] таһаарыыларга [!..], […], [?..] уларытыллыбыттар. 
  Элбэх туочуканан, звездочкаларынан [***] сурааһыннарынан 918, 991, 1048, 1085, 1370-с строкалар кэннилэриттэн СТ композициятын кэһиилэр бэлиэтэнэллэр.
  
  
  ЫХ—46 хос быһаарыыларыгар 77, 78 нүөмэрдээх ссылкалар (Ред.) диэн бэлиэтэнэн киирэллэр. 
  Маҥнайгыта:
Окко түспүт оҥоруутун —
Тугунан олохтообута —
Ол билиэ этэ буоллаҕа дии, ноколоор.
Дом-дом-дом.
Дом-ини-дом (ЫХ—46, с. 142)
    Диэн строкалар кэннилэриттэн туруоруллар. 
Кинигэ кэннигэр бэриллэр хос быһаарыыга: диэн бэлиэтэнэр (ЫХ—46, с. 302). 
Бу кэрчик СТ-кэ 1364—1369-с строка. 
ЫХ—46 салгыы СТ 919-с строката киирэр: "Бу сэрииттэн..." уонна 78-с ссылка бэлиэтэнэр (ЫХ—46, с. 142). 
Хос быһаарыыга: 

  ЫХ—46 комментарийдарыгар К. нууччалыы суруйбут быһаарыыта бэриллэр уонна салгыы:— диэн саҕалаан айымньы композициятын уларытыыны быһаарыы киирэр. 
  Комментарий түмүгэр сүрүн санаа маннык этиллэр: ЫХ—78 автор ссылкаларын барытын киллэрэр. 
  
  
  Атылыы ис хоһоонноох быһаарыылары, нүөмэрдэрин уларыппакка туран, бииргэ түмэн киллэрэр. 
  Ол гынан баран, текискэ 79 нүөмэринэн бэриллэр ссылка быһаарыыга 80 буолбут (ЫХ-78, с.136; примечания, с.276).
  
  Айымньы идейнэй тосхолун быһаарыылары уонна композициятын уларытыылары ЫХ—78 поэма тиэкиһин кытта сэргэ оҥорор (ЫХ—78, с. 134—135). 
  

  
ӨЙ, СҮРЭХ ИККИ МӨККҮӨРЭ
   
  "ӨСИМ" Дьокуускай куоракка 1912 с. суруллубута. 
  
  1912 с. К. дьиэ кэргэнин кытта Хачыкаакка С.П.Барашковка олорбута. 
  Олунньу 15 к. Алеша диэн уолламмыттарын кулун тутар 1 күнүгэр сүрэхтээбиттэрэ. 
  Сүрэхтээбит ийэтинэн дворянин кэргэнэ Евдокия Георгиевна Венцеславская диэн Евдокия Ивановна дьүөгэтэ, оттон сүрэхтээбит аҕатынан потомственнай бочуоттаах гражданин Петр Полиектович Батилевич буолбуттара. 
  
  
  1911 с. ахсынньы 5 к. С.Барашков хаартыскатын бэлэхтээбит, онно "На память Алексею Елисеевичу Кулаковскому и Евдокие Ивановне Кулаковской от семейства Семена Петровича Барашкова. с. Хачыкат. м. Чагда" диэн суруйбут. 
  
  К. оҕолору үөрэтэрэ, С.П.Барашковтыын кини саҥалыы тииптээх хаһаайыстыбатын тэрийсэрэ. 
  Архыып докумуоннарыттан көстөрүнэн, кини саха норуотун дьылҕатыгар, билиини-көрүүнү тарҕатыыга саха тылын, литературатын оруолун, тыл транскрипцията, литература хайдах сайдыахтааҕын толкуйдуура. 
  Ол туһуттан стенографияны, эсперантоны үөрэппитэ уонна А.И.Софронов, И.Н.Эверстов, К.М.Стручков, Н.Г.Соловьев буоланнар "Cаха литературатын таптааччылар куруһуоктарын" тэрийээри, устаабын суруйан баран, тохсунньу 18 к. көҥүл көрдөөбүттэрин уобаластааҕы уопсастыбалары уонна союзтары дьаһайар тэрилтэ: "...проектируемое общество имеет своей целью объединение инородческих элементов на почве их исключительно национальных интересов", — диэн матыыптаан, аккаастаабыта. 
  Куруһуок сүрүн соругунан тэрийээччилэр сахалыы тылынан литератураны сайыннарыы буоларын эппиттэр. 
  Маны ситиһэргэ куруһуок норуот уус-уран айымньытын хомуйуохтаах, саха тылынан уус-уран, публицистическай, научнай үлэлэр бэчээттэниилэригэр, атын тыллартан сахалыы уонна сахалыыттан нууччалыы тылбаастар оҥоһуллууларыгар күүс-көмө буолуохтаах уонна ити үлэлэри бэчээттээн таһаарыахтаах диэн устаапка суруллубут.
  
  
  Ити баҕарбыт баҕалара туолбатаҕыттан К., В.В.Никифоров, А.И.Софронов, Яковлев уонна Шараборин буоланнар, "Саха саҥата" сурунаалы бэчээккэ бэлэмнээн, балаҕан ыйын 1 к. таһаарбыттар. 
  Таһаарааччы дьон диэн быһаарыыларыгар бу курдук эппиттэр: "Сурук наадатын туһатын киһи эрэ билэр. 
  Суруктаах омуктар суругунан, төһө эмэ ыраах олорон эрэн, дьонноро хайтах-туох олороллорун, туох дьүүл-дьаһабыл тахсарын, туох өлүү, алдьархай буоларын көрбүт курдук суругунан көрөн-истэн билэллэр. 
  Онон үөрэхтээх омуктарга сурук, хаһыат бэрт элбэхтик тэлгэнэн, барылара ааҕан билэр буоланнар, олохторо да тупсар, сигилилэрэ, майгыннара да көнөр. 
  Энгличэн, Эмиэрикэн диэн омуктар оҕолордуун, дьахтардыын — барылара суругу ааҕаллар, хамначчыттара үлэлэрин быыһыгар өрүү хаһыаты туппутунан сылдьаллар.
  
  
  Арай биһиги саха омук туох да үөрэҕэ суох буолан, сурук аатын билбэккэ олоробут. 
  Онон атын омук дьоно хайтах дьүүллэһэн-дьаһаллан олороллорун истиэхтээҕэр-билиэхтээҕэр, бэйэбит туспутугар туох дьүүл-дьаһал тахсарын истибэккэ олоробут, бэйэбит испитигэр туох быһыы-майгы буоларын билбэккэ сылдьабыт. 
  Арай сурах хоту киһиттэн киһи кэпсээтэҕинэ истэбит тугу эмэ да, онтукабытын да уон киһи уон аҥы кэпсээн, дьэ булкуйан, туох да кырдьыга биллибэккэ хаалар. 
  Оттон сурукка буоллаҕына оннук буолбат. 
  Биирдэ суруйбут суругуҥ хаһан да сүппэт, хайдах кэпсиигин да, ол сол курдук уларыйбакка-тэлэрийбэккэ сылдьар, ити кэннэ ким бастаан тыл оҥорон кэпсээн таһаарбыта эмиэ биллэр, онон чахчыта биллибэт суолу, киһини холуннарар кэпсээни, атын да сымыйа сураҕы сурукка суруллубат. 
  Ити гэннэ суругунан төһө да ыраах олордун, хаһан да көрсүбэтэх-билсибэтэх киһигин кытта суруйсан, санааҕын билсэ олоруоххар, туох кыһалҕаҕын-наадаҕын да ыйыта олоруоххар сөп.
  
  
  Ол туһуттан биһиги Саха да омук бэйэтэ билэринэн-истэринэн суруктаах буоллаҕына сөп буолсу диэн, кини олоҕо оччоҕо эрэ тупсуо, саҥа үтүө майгыны-быһыыны оччоҕо эрэ билиэ — диэн, туох кыһалҕатын-наадатын суруйан бар дьоҥҥо биллэрэн, тугу билбэтэҕин-көрбөтөҕүн ыйытан, истэн, атаҕастабылын, баттабылын иһитиннэрэн иһэр сирдээх буоллаҕына сөп буолуо диэн, бу суругу тэрийэн ону сөбүлүүр дьоҥҥо тарҕатабыт. 
  Саамай бастаан туохтан да ордук кыһанар кыһаныыбыт буолуоҕа үөрэх тэлгэнэн дьон суругу билэллэригэр. 
  Бу суол биһиги санаабытыгар ситиллиэ этэ дьон ускуоланы элбэхтик тэрийэн оҕолорун кыһанан үөрэтэллэрэ буоллар, ити гэннэ бу дойду үөрэҕин бүтэрбит оҕолор үрдүк үөрэххэ баралларыгар — үбүнэн салгыыр буоллар истипиэндийэ диэн ааттаан. 
  Иккис кыһаныыбыт буолуоҕа бэйэбит туттунан олорор дьаһалбыт көнөрүгэр, кырдьыктаах дьүүл дьүүллэнэн, баттабыл-атаҕастабыл аччыырыгар. 
  Үсүһүнэн, биһиги күүспүт тиийэринэн кичэйэн көрүөхпүт бэйэбит наадабытын, кыһалҕабытын бэйэбит билэн, сүбэбитин-санаабытын бары холбоон, олохпут тупсан, дьон кыһалҕата, эрэйэ суох олороллоругар. 
  Төрдүһүнэн, биһиги кыһаныахпыт дьон майгыта-сигилитэ тупсан көнөрүгэр, куһаҕан быһыы-майгы хааларыгар. 
  Бэсиһигэр, былыргы бэйэбит төрүт өбүгэлэрбит хайтах туох быһыылаахтарын-майгыннаахтарын билэн иһитиннэрэргэ баҕалаахпыт. 
  Онтон тилэх кэннигэр дьон да аралдьыйан күлэр-оойнуур суолларын хаалларыахпыт суоҕа… ".
  
  
  Бу быһаарыыга К. баҕарбыт баҕата, санаата көстөр. 
  Ол гынан баран кэлин сурунаал редакциятыттан кини тэйбит курдук. 
  1913 с. Инн.Степ. Говоровка суругар:— диэн суруйбут (сурук чааһынай архыыпка баар). Э.К.Пекарскайга 1912 с. сэтинньи 18 к. суруйбут суругар төрөөбүт литературатын сайдыытыгар бэйэтин кыаҕынан үлэлэһиэн, ол иһин бэйэтэ суруйбут хоһооннорун тэҥэ норуот айымньытын хомуйбутун бэчээттэтиэн уонна, Пекарскай тылдьытыгар үрдүк сыанабылы биэрэн туран, тылдьыкка үлэлэһиэн баҕарарын этэр (РНАА СПС . 202 ф. 2 уоп. 242 дь. 1—7 лл.). 
  
  
   К. бэйэтин доҕотторун уонна да атын саха үөрэхтээхтэрин кытта "Общество якутских культуртрегеров" диэн ааттаах түмсүүнү тэрийэргэ былааннанар. 
  Ол иһин интеллигеннэргэ туһаайан ыҥырыы суруйар: 
  
   Онон, ити суруйбутун курдук, интеллигенция дьүүлүгэр кулун тутар 28 к. ыам ыйыгар диэри бэйэтин программнай көрүүтүн — "Интеллигенцияҕа суругун" суруйан бүтэрбитэ уонна табаарыстарын, билэр интеллигеннэрин аатыгар ыыталаабыта. 
  ¥лэҕэ бэлэмнэммит матырыйаалларын көрдөххө, К. экономика, история, статистика, философия, юриспруденция уо.д.а. наука араас хайысхаларын дириҥник үөрэппит, ырыҥалаабыт.
   Сурук, билигин биллэринэн, аан бастаан "Өксөкүлээх Өлөксөй" диэн псевдонимынан илии баттаммыта.
  1912 с. К. өйө-санаата муҥутуу сайдыбыт, кини эстетическэй-этическэй көрүүлэрин интеллектуальнай таһыма өссө үрдээбит кэмэ этэ.
  
  Атырдьах ыйыгар буолбут инородческай съезкэ сэкэрэтээринэн талыллыбыта (Якутская окраина. — 1912. — 28 июля). Ол гынан баран съезд иккис мунньаҕыттан сылдьыбатаҕын туһунан В.В.Никифоров, В.Васин диэн псевдонимнанан, "Якутская окраина" хаһыакка балаҕан ыйын 20 к. маннык суруйбут:
  
  К. от ыйын 30 к. Дьокуускай уокуругун народнай училищеларын инспекторыгар В.Василевскайга Бүлүү куоратынааҕы түөрт кылаастаах училищеҕа учууталынан аныылларыгар көрдөһөн баран, дойдутугар Тааттаҕа баран кэлбит. 
  Учуутал эбээһинэһин толорооччунан атырдьах ыйын 1 к. анаппыт бирикээһэ атырдьах ыйын 24 к. тахсан, борокуотунан Бүлүүгэ айаннаабыт (СР НА. 288 ф. 1 уоп. 408 дь. 1—3 лл.). 
  Бүлүүтээҕи училище докумуоннара көрдөрөллөрүнэн, балаҕан ыйын 1 к. оҕолору үөрэппитинэн барбыт. 
  Кини училище бары салааларыгар уонна кылаастарыгар естественнэй историяны, 2-с салаа III кылааһыгар физиканы, бары салаалар II кылаастарыгар геометрияны, нуучча тылын, арифметиканы уонна уруһуйу үөрэппит, оскуола библиотекатын туппут (СР НА. 288 ф. 1 уоп. 421 дь. 90—91 лл.).
  
  
  "ӨСИМ" аан маҥнай К. ЫХ—25 с. тахсыбыт кинигэтигэр бэчээттэммитэ. 
  
  
   РНА СО ДьНК архыыбыгар 4 ф. 26 уоп. 19 дь. 27—34 лл. Ө.Ө. 1922 с. бэйэтин илиитинэн суруйбут "Өй, сүрэх мөккүөрэ" поэма "Өй икки, сүрэх икки мөккүөрэ" диэн ааттанан Захар Владимирович Луковцевка тиксибит ырыанньыкка хараллан сытар. 
  Бу автор бэйэтин илиитинэн суруйбут хоһооно К. 1925 с. хомуурунньугар баар "ӨСИМ" айымньытыттан тылыгар-өһүгэр уратылардаах, онон вариант буолара саарбаҕа суох.
  
  
  "ӨСИМ" бэчээккэ тахсыан иннинэ 1921 с. диэки Өймөкөөҥҥө истибитин туһунан суруйааччы Н.М.Заболоцкай бэйэтин "Айан аргыстаах, суол доҕордоох" диэн ахтыы ыстатыйатыгар суруйан турар.
  
  
  БМОТ "ӨСИМ" автор СТ-һэ буолар.
  
  1924 с. ахсынньы 26 к. А.Ф.Бояров бэрэссэдээтэллээх, М.П.Слепцов сэкэрэтээрдээх, Н.Е.Афанасьев, К. чилиэннэрдээх уонна сүбэ куоластаах П.В.Слепцов, Н.Н.Павлов ЛТХ: "Өй, сүрэх икки мөккүөрэ" хоһоону иһиттибит уонна уларытыыта суох ылынарга" диэн уураахтаабыттар (СР НА. 60 ф. 1 уоп. 312 дь. 50 л.). 
  
  К. "ӨСИМ" хоһооно маннык хомуурунньуктарга тахсыбыт:
  1. ЫХ—25. 2 ч. — С. 73—84. 
  2. ЫХ—46. — С. 147—154. 
  3. ЫХ—57. — С. 83—90. 
  4. ЫХ—78. — С. 139—146.
  5. Саха литературата. 10 кылааска үөрэнэр хрестоматия / Оҥордулар Поликарпова Е., Яковлев В. — Далан. — Якутскай, 1994. — С. 37—42. 

II
  
  Хоһоон икки утарыта турар күүстэр диалогтарын быһыытынан суруллубут.
   Киһи таһымыттан көрдөххө, өй-сүрэх мөккүөрэ — кини олоҕун арахсыспат аргыһа, ол хас биирдии киһи иһигэр барар бүппэт охсуһуута. 
  Ол эрээри сырдатааччы-суруйааччы аллегорическай ис хоһоонноох айымньытын идеятын күүһүрдэн, дириҥ социальнай ис хоһоонноон биэрэр — икки олох тииптэрин харсыһыннарар. 
  
  
  Өй "үөмэн-чөмөйөн үктээн, төрөөбүт өтөҕүттэн төннүбэккэ" олорор-өлөр баҕалаах. 
  Бу патриархальнай-феодальнай олох киһитин типичнэй өйө-санаата. 
  Сүрэх буоллаҕына,"анах сааҕын аннынааҕы аҥатах үөн курдук" олорор санаата суох, кини "үтүө дьону кытта үөрдүһэн, кытаанах дьыалаҕа кыттыһан, омук-омук сирдэрин уорҕаларынан оломноон, туску-былаҕай иккини тутуһуннаран баран", орто дойдуттан арахсарын да кэмсиммэт.
   Ол аата кини саҥа үөскээн эрэр сайдыылаах олоххо киирэн, аныгылыы быһыыны билэн олоруу төһө да араас охсуулааҕын иһин кэскиллээх дьыала буоларын өйдүүр. 
  Поэт онтон-мантан куттанан-чаҕыйан хорҕойбот, сытыы-хотуу киһи обраһын айар. 
  Бу хоһоон идеятын суруйааччы атын айымньыларын кытта тэҥнээн көрөн чопчулуохха сөп. 
  Ол курдук сайдыылаах үйэни билиммэт Кэччэгэй баай Өй курдук эмиэ, "арыгыга алльамматах", онно-манна кыттыспатах, "сиэртибэни сирэр, дойдутугар дуоһунастамматах", бүтэй олохтоох киһи буоларын поэт сытыытык кириитикэлээбитэ. 
  К. бу эргин сылларга (1912—1913 сс.) суруйбут айымньыларыттан көрдөххө, автор сайдыы суолун тутуһарга, аан дойду олоҕор кыттыһарга ыҥырар. 
  "ӨСИМ" сүрэх тылларынан түмүктэнэрэ эмиэ мээнэҕэ буолбатах, тиһэх бүтэһиктээх, кыайыылаах тыл киниэхэ тиксэр. Н.М.Заболоцкай "Айан аргыстаах, суол доҕордоох" ахтыытыгар К. бу хоһоонун бэйэтэ аахпытын туһунан кэпсиир. 
  Поэт туттан-хаптан, көрөн-истэн, көрдөрөн туран үрдүк уус-уран таһымнаахтык эрэ ааҕар буолбатах, кини Сүрэҕи сөбүлүүрүн илэ-бааччы биллэрэр эбит.
  
III
  
  Айымньыга автор аатыттан этиллэр тыллар суохтар, аҥардас Өй уонна Сүрэх дьоннор курдук кэпсэтиилэрин форматынан суруллубут. 
  Онуоха Сүрэх саҥата үгүһэ, кини этиилэрэ Өй монологтарын строкаларынааҕар икки төгүл элбэҕэр көстөр: — Өй этиилэрэ 92 строка, оттон Сүрэх киэнэ 193.
   Кинилэр араас-араас санааны этэллэригэр сөп түбэһиннэрэн К. хоһооннорун тутулун уратылаһар гына суруйбут. 
  Өй этиилэрэ элбэх сүһүөхтээх строкалардаах, 3 сүһүөхтээх биир эрэ баар, 2, 4 сүһүөхтээхтэр суохтар, 30% тахса 10, 11, 12 сүһүөхтээхтэр. 
  Строкаҕа тылын ахсаанынан Сүрэххэ 2, 3 тыллаахтар 81%, Өйгө 69%; 4, 5 тыллаахтар Сүрэххэ 15%, Өйгө 21%. Сүрэх этиилэрэ ордук долгутуулаах буоланнар, кылгас-кылгас этиилэрдээх эрэ буолбатах, аллитерацията 55%, рифмалаһыыта 57% кэриҥэ. 
  Оттон Өй дуоспуруннаах, толкуйдаах бытаан, саҥатын аллитерацията сүүрбэччэ бырыһыан, строкалар биир дорҕоонунан бүтүүлэрэ отутча бырыһыанынан элбэх.
  
  
   Көстөрүн курдук К. айымньы ис хоһоонун уонна уус-уран форматын дьүөрэлэһиитин "ӨСИМ" сатабыллаахтык биэрбит.
  
  IV
  
  "ӨСИМ" ЫХ—46 (с.147-154) уонна ЫХ—78 (с.139-146) уон биирис, ЫХ—57 (с.83-90) бэһис айымньынан киирбит.
  
  Тиэкискэ кылгатыы суох.
  
  СБ-тигэр 17 сиргэ уларытыылар бары таһаарыыларга бааллар. 
  СТ 171, 187, 227, 228, 229-с строкаларыгар паараласпыт тылларга дефис запятойунан солбуллан, автор дьүөрэ тылларынан образтаан этиитэ судургу наардааһыннарга кубулуйбут. 
  СТ 185-с строкатыгар ("Албас халбаҥ майдааныгар") ЫХ—78 дефис туруута ("Албас-халбаҥ") этии ис хоһоонун уларыппыт. Автор тиэкиһигэр "халбаҥ" – даҕааһын — "майдааныгар" диэн аат тылга сыһыаннаахтык туттуллар. СТ 178-с строкатын ("Баҕалаах санаабын бадахтаттахпына") бүтэһик тыла ЫХ—78 уларыйан "бадахтаатахпына" диэн буолбут, онон этээччи мунаахсыйарын билинэр ис хоһоонноммут. 
  Атын түгэннэргэ [,] уонна [;] араастаһыылара таһаарыыларга грамматика быраабылаларыгар сөп түбэһиннэрэ сатааһыны туоһулууллар. 
  СТ  179, 240, 252-с строкаларыгар автор СБ-тэ [—] утарыта тутуллар өйдөбүллэри эбэтэр чопчулаан хатылааһыны ордук табыгастаахтык бигэргэтэллэр. 
  Бу СБ-тэ ЫХ—46 уонна ЫХ—57 запятойунан [,] солбуллуулара хоһуйуу экспрессивнэй ис хоһоонун мөлтөтөллөр.
  
  
  Хос быһаарыыларга ЫХ—46 12 тыл эбии киллэрбит: "мандар", "бытаһаах", "дьабаҕан", "көтүүн", "балаҕай", "сындалҕаннаах сырыы", "ийэ табык дайдым", "майдаан", "олумнуу", "охсор тымыр оргуйуута", "кэп суоран", "өннүбэккэ". 
  ЫХ—57 уонна ЫХ—78 автор быһаарар 23 тылыгар эбиини киллэрбэттэр. 
  
  
  Комментарийдарга бары таһаарыыларга автор айымньы социальнай-философскай проблематикатын сырдатыытын киллэрэллэр. 
  ЫХ-46 нууччалыы (с.317), ЫХ—57 (с.296-297), ЫХ-78 (с.288-289) комментарийдар нууччалыы уонна сахалыы оҥоһуллубуттар.
  

ОТТОКУ ОЛУК АЛГЫҺА
  
  "ООА" 1912 с. Тааттаҕа суруллубута. 
  
  1912 с. К. Тааттаҕа атырдьах ыйын саҥатыгар баран ийэтигэр көмөлөһөн, маҥнайгы кэргэниттэн хаалбыт оҕолорун көрсөн, бэйэтин хаһаайыстыбатыгар үлэлээн кэлбитэ. 
  Атырдьах ыйын 5 к. Боотуруускай улууһун быраабатыттан дьиэ кэргэнин састаабын уонна былааһы утарсарга уорбаламматын туһунан үлэҕэ киирэригэр наадалаах ыспыраапка ылбыта. 
  "ООА" хоһоонун бу сырыытыгар бэйэтиттэн эдэр, үөрэхтээх, аймаҕа киһиэхэ анаан суруйбут диэн сабаҕалыахха сөп. 
  Оннук киһинэн реальнай училищены саҥа бүтэрэн тахсыбыт Роман Федорович Кулаковскай этэ.
  
  
  РНА СС ДьНК архыыбыгар 4 ф. 26 уоп. 19 дь. 27—34 лл. Ө.Ө. 1922 с. бэйэтин илиитинэн суруйбут "ООА" хоһоон "Алгыс" диэн ааттанан, Захар Владимирович Луковцевка тиксибит ырыанньыкка хараллан сытар. 
  Бу автор бэйэтин илиитинэн суруйбут хоһооно К. 1925 с. хомуурунньугар киирбит "ООА" айымньытыттан тылыгар-өһүгэр уратылардаах.
  
  
  "ООА" аан маҥнай К. 1925 с. тахсыбыт "Ырыа-хоһоон" кинигэтигэр бэчээттэммитэ. 
  
  БМОТ-кэ "ООА" бэчээттэммэтэх.
  
  1925 с. тохсунньу 15 к. А.Ф.Бояров бэрэссэдээтэллээх, М.П.Слепцов сэкэрэтээрдээх, Н.Е.Афанасьев, К., П.А.Слепцов, В.Д.Давыдова чилиэннэрдээх ЛТХ: "Оттоку олук алгыһа" хоһоону иһиттибит уонна уларытыыта суох ылынарга" диэн уураахтаабыттар (СР НА. 60 ф. 5 уоп. 19 дь. 18 л.). 
  
  К. "ООА" диэн хоһооно маннык хомуурунньуктарга тахсыбыт:
  
  1. ЫХ—25. 2 ч. — С. 166—170. 
  2. ЫХ—46. — С. 155—158. 
  3. ЫХ—57. — С. 91—94. 
  4. ЫХ—78. — С. 147—150.
  
  
 II

  К. норуот алгыһын киэбин сөбүлээн туттар. 
  Бу айымньытыгар лирическэй герой эдэр ыччат олоххо суолун булунарыгар алгыс тылын этэр. Аныгы уол оҕону поэт мээнэҕэ "саҥа ыччат" диэн ааттаабат. 
  Ол аата үүнэр үйэ киһитэ өркөн өйдөөх, сүрэхтээх, сытыы-хотуу, норуотун туһугар үлэлиир-хамныыр буолуохтааҕын туһунан этэр. 
  Автор кыараҕас ыырга хаайтарбакка, араас омугу кытта тэҥҥэ сылдьан, төрөөбүт дойду, норуот туһугар, үлэлиир-хамсыыр кэм кэлбитин өйдөтөр. 
  Кини аныгы саха ыччата итинник үүннэҕинэ, норуот сайдыаҕын туһунан санаатын өссө төгүл чиҥэтэн этэр. 
  Манна автор бэйэтин уонна оччотооҕу саҥа үөскээн эрэр интеллигенция чаҕылхай представителлэрин обраһын айбыт.

III
  
  Фольклорга баар алгыс жанрын форматын тутуһан суруллубут айымньы. 
  Ол гынан баран ойуулуур-дьүһүннүүр тылларыгар былыргы айыылар ааттара туттуллубат, алҕааччы киһи аныгылыы өйдөбүллэргэ олоҕуран ыччаттарга үтүө кэскили, үлэни баҕарар. 
  Хоһоонун тутула К. үгэстэригэр чугас, аллитерациялара, строкалар бүтүүлэрин дьүөрэлэһиитэ тэҥнэрин кэриэтэ (76 уонна 67%. Хоһоон барыта 119 строкалаах). 
  Строка иһинээҕи дьүөрэлэһии эмиэ уратыта суох, уопсай таһымтан өссө аҕыйах — сүүрбэччэ бырыһыан эрэ. 
  
  
  Айымньы строкалара наар 2, 3 тыллаах строкаларынан суруллубут буоланнар, алгыс кудуххайдык этиллэр, элбэх сүһүөхтээх строкалар аҕыйахтар, алгыс 76% 5, 6, 7 сүһүөхтээх ритмическэй тутулларынан таҥыллыбыт.
  
   Норуот тылынан айыллар айымньыларыгар курдук хатылааһын үс көрүҥэ (биир санааны хаста да төхтүрүйэн этии, араас көстүүлэри маарыннаһар синтаксическай ситимнээх строфаларынан хаста да ойуулааһын, биирдии строкаларынан кэккэлэтии), бу алгыска баһыттан атаҕар дылы толору туттуллар. 
  
IV

  "ООА" ЫХ—46 (с.155-158) уонна ЫХ—78 (с.147-150) уон иккис, ЫХ—57  (с.91-94) алтыс айымньынан киирбит. 
  
  
  Тиэкискэ икки сиргэ уларытыылар бэлиэтэнэллэр СТ 12-с строкатыгар "Туруулаһар доҕор буол" ЫХ—46  "Уруулаһар доҕор буол" диэн уларытыллыбыт. ЫХ—57 уонна ЫХ—78 СТ уларыйбатах: "Нуучча ньургунун кытта // Туруулаһар доҕор буол". 
  Нууччалыы тылбааска СТ ис хоһооно уларыйбатах 
"С лучшими русскими людьми быть равным по силе — другом" (тылбаасчыт — С.Поделков).
  
  СТ 60-с строкатыгар "Суо дурда буол" бары таһаарыыларга уларыйан киирбит:
  
Суон норуоккар,
Солбонуйар күнүгэр, 
Суон дурда буол.
  Онон автор уус-уран хоһуйуута үс строкаҕа биир тылы иккитэ хатылааһыҥҥа кубулуйбут. "Суон дурда" диэн этии өйдөнүүтэ даҕаны олуона буолбут.
  
  
  СБ-тигэр ЫХ—78 биир сиргэ уларытыыны киллэрбит: 101-с строкаҕа "Күн айыы" диэн автор тылыгар баар дефис турбатах. 
  ЫХ—46 уонна ЫХ—57 25 сиргэ автор СБ-тэ [,], [.] уларытыллан [;] уонна [!] турбут. 
  
  
  Хос быһаарыыларга ЫХ—46 сэттэ тыл (Ред.) диэн бэлиэтэнэн эбии киирбит: "көй көмүс ордуу", "сыспа сиэллээх", "хоноҕор муостаах", "энсии", "солбонуйуу", "суон дурда буол", "аан алаһа". ЫХ—57, ЫХ—78 автор быһаарар алта тылыгар эбии суох.
  
  
  ЫХ—57 комментарийыгар 1924 с. таһаарыыга "Туруулаһар доҕор буол" диэн этиллэринэн 1946 с. 
  "Уруулаһарга" уларытыыны сыыһанан ааҕар уонна "автор текстин чөлүгэр түһэрэрин" бэлиэтиир (с.297). ЫХ—46, ЫХ—78 комментарийдар суохтар.

  
ЧАБЫРҔАХ
     
  1912 с. суруллубута. 
  Автор ханна суруллубутун ыйбатах. 
  Ол гынан баран, ис хоһоонуттан сылыктаатахха, инородческай съезд кэмигэр эбэтэр иннигэр-кэннигэр суруллубут бадахтаах. 
  
  
  1946 с. "Ырыа-хоһоон" хомуурунньугун таһаарааччы редакция маннык комментарийы оҥорбут:
  БМОТ  бэчээттэммит "Ч" автор СТ-һэ буолар.
  
  1924 с. ахсынньы 26 к. А.Ф.Бояров бэрэссэдээтэллээх, М.П.Слепцов сэкэрэтээрдээх, Н.Е.Афанасьев, К. чилиэннэрдээх уонна сүбэ куоластаах П.В.Слепцов, Н.Н.Павлов ЛТХ: "Чабырҕах" иһиттибит уонна уларытыыта суох ылынарга" диэн уураахтаабыттар (СР НА. 60 ф. 5 уоп. 16 дь. 32 л.). 
  
  
  К. "Ч" маннык хомуурунньуктарга   тахсыбыт:
  1. ЫХ—25. 2 ч. — С. 55—56. 
  2. ЫХ—46. — С. 159—160. 
  3. ЫХ—78. — С. 151—152. 
  
II

  "Ч" 1912 с. суруллубут.  
  Поэт айымньытыгар  быһаарыытыгар чабырҕаҕы ыччат олус биһириирин этэр. 
  Онон автор маннык айымньыга дириҥ ис хоһоон этиллэрин бэлиэтиир. 
  Омос истэргэ, чабырҕах ис хоһооно суох курдук, оттон дьиҥэр бу жанр уус-уран уратытын быһыытынан тэгилитэн этиитэ күүстээх. 
  Былыр эдэр дьон ис санааларын, иэйиилэрин аһаҕастык биллэриэхтэрин оннугар, бэйэ-бэйэлэрин кытта күлүү-оонньуу курдук таайтарыылаах тылларынан бырахса оонньууллар эбит диэн сэрэйиэххэ сөп.
   К. "Ч"-ҕа дириҥ ис хоһоонноох. 
  Автор поэматыгар, Суругар эппит-тыыммыт тыла-өһө кыайан тиийбэтиттэн, өйдөммөтүттэн кыһыйан, эгэ-дьэҕэ тылларынан абарбыт санаатын тиэрдэр.
   Муустаах муораҕа да тиийэн олох-дьаһах оҥостуохпут диэн этиитэ инники кэскилгэ, норуот дьылҕатыгар аахайбат буолуу курдук сыһыаны үгэргээн кириитикэлиир. 
  Маннык ыарахан кэмҥэ, өлөр-тиллэр дьылҕа тирээн турдаҕына, ыллыы-туойа сылдьыахха диэн этии норуот трагическай балаһыанньатын өссө күүһүрдэн көрдөрөр.

III
  
  Чабырҕах классическай форманан суруллубут — 42 строкаттан 23 паараласпыт биир өйдөбүллээх, биитэр утарыта турар суолталаах тыллартан турар. 
  Айымньы строкалара бары тэҥ 4-түү сүһүөхтээхтэр, 10 строка биир тыллаах, 32-тэ иккилии тыллаах. 
  Онон хоһоон ритмическэй структурата (2—2) ханна да кэһиллибэт. 
  Биирдии тыллаах строкаларга автор сүһүөх ахсаанын тэҥнээри норуот ырыаларыгар, ордук оһуокайга курдук, тыл төрдүгэр эбии бүтүүлэри оҥортуур: "тайбаан"  оннугар "тайбаахайдаан", ыллаан — ыллаамахтаан, таҥнан - таҥнаахыйдаан. 
  Кэлин маннык ньыманы бэйэтин поэзиятыгар Күндэ элбэхтик туттубута.  
  
IV
  
  "Ч" ЫХ—46 (с.159-160) уонна ЫХ—78 (с.151-152) уон үһүс айымньынан киирбит. ЫХ—57 "Ч" бэчээттэммэтэх.
  
  
  Тиэкискэ уларытыы суох. ЫХ—46 строкалар улахан букваттан суруллубуттар. ЫХ—78 "Муустаах муора" —  анал аат быһыытынан киирбит.
  
  
  Редактордар 25-с (ЫХ—46) уонна 33-с (таһаарыыларга иккиэннэригэр) строкаларга СТ-кэ суох СБ-тин [!] туруораллар. 
  ЫХ—46 хоһоону [...] үс туочуканан түмүктүүр. ЫХ-78 [!] туруорар. СТ икки этииттэн турар: маҥнайгы 16 строка туочуканан түмүктэниитэ таһаарыыларга тутуһуллубут. 
  Иккис этии 26 строкатыгар автор ыҥырыыта […] түмүктэнэр. ЫХ—46 бу ситими, икки сиргэ күүһүрдүү бэлиэтин [!] туруоран, "быһар"; ЫХ—78 – биир сиргэ [!] туруоран икки этиигэ кубулутар. 
  Атын СБ-тэ СТ-кэ суох. Редактордар быраабылаҕа сөп түбэһиннэрэн туруорар СБ-рэ [,] (барыта 22 төгүл) чабырҕах кудуххай ритмикэтин тутуһар автор дьулуһуутугар сөп түбэспэттэр.
  
  Хос быһаарыылар таһаарыыга оҥоһуллубаттар.
  
  Комментарий ЫХ—46 суох. ЫХ—78 "Ч" ЫХ—25 бэчээттэммитин ыйар уонна: "Бу хоһооҥҥо күлүү-оонньуу форматынан бэрт дьоһуннаах боппуруостар таарыллаллар; сахалары Хотугу Муустаах муора кытыытыгар үүрэр туһунан ыраахтааҕы правительствотын проега, соҕурууттан Саха сиригэр көс кэлиитэ, суттаах-кураан туруута эҥин" диэн бэлиэтэнэр (ЫХ—78, с. 289). 
  Салгыы автор хос быһаарыытын нууччалыы-сахалыы тылынан киллэрэр. 
  
  
ХОМУС
  
  Хоһоон хаһан суруллубутун автор ыйбатах. 
  "Х" К. 1924 с. тахсыбыт "Ырыа-хоһоон" кинигэтигэр бэчээттэммитэ. 
  Хоһоон илиинэн суруйуута суоҕунан бу таһаарыы автор СТ-нэн буолар.
  
  1924 с. сэтинньи 20 к. Н.Е.Афанасьев солбуйар бэрэссэдээтэллээх, М.П.Слепцов сэкэрэтээрдээх, П.А.Слепцов, К. чилиэннэрдээх ЛТХ: "А.Е.Кулаковскай "Хомус" диэн хоһоонун иһиттибит уонна туох да уларытыыта суох ылынарга" диэн уураахтаабыттар (СР НА. 60 ф. 5 уоп. 16 дь. 27 л.). 
  
  
  К. "Х" хоһооно маннык хомуурунньуктарга тахсыбыт:
  
  1. ЫХ—24. 1 ч. — С. 16—20. 
  2. ЫХ—46. — С. 238—241. 
  3. ЫХ—57. — С. 140—143. 
  4. ЫХ—78. — С. 216—219.
  5. ЫХ—86. — С. 15—18. 
  
II
  
   Поэт хомуһу музыкальнай инструмент быһыытынан суолтатын көрөр: киһи эрэ уйулҕатын таарыйар кэрэ дорҕооннору таһаарар дьиктитин дьүһүйэр, сөҕөр, киэн туттар. 
  Саха киһитэ ыарахан, кыһалҕалаах олоҕор көхсө кыарыыр, санаата сарбыллар түгэнигэр хомус саататар, сайгыыр, үтүөнү үөдүтэр аналлаах эбит. 
  Автор саха киһитэ хомуһу олоҕун аргыһа, доҕоро оҥосторун көрдөрөр, маннык дьикти бэйэлээҕи урааҥхай дьону орто дойдуга олохтуур күнүгэр Үрүҥ Аар тойон айбыта уонна алҕаабыта диэн этэр. 
  "Х" дириҥ философскай, аллегорическай ис хоһоонноох айымньы. 
  Ол курдук автор айар киһи – поэт айар үлэтин суолтатын, норуотугар туһатын туһунан санаатын этэр. 
  Поэт норуотун кыһалҕатын этэр, кини дьылҕатыгар ыалдьар, ыарахан күнүгэр ырыатынан-тойугунан күүс-көмө буолар аналлаах эбит. 
  Автор хомуһу айар киһи дьылҕатыгар тэҥилии көрөр, ол иһин ону символ образ оҥостор. 
  Онон К. бу хоһоонун кини поэт, суруйааччы быһыытынан бэйэтин сыалын-соругун этиммит, суолтатын билиммит программнай айымньытын курдук сыаналаан, "Ырыаһыт" диэн айымньытын ис хоһоонун, идеятын кытта дьүөрэлии тутан ырытыахха сөп. 
  
III
  
  "Х" уопсай сабаҕалааһынынан "Ырыаһыт" диэн айымньыны кытта биир кэмҥэ суруллубут буолуон сөп. 
  Ону хоһооҥҥо аллитерация уонна рифма алтыһыылара хайа эрэ өттүнэн бигэргэтэр курдук. 
  Өскө айымньы 55 бастакы строкатыгар аллитерация 80% тахса, оттон строка бүтүүтүн дьүөрэлэһиитэ 50% кыайбат буоллаҕына, бүтэһик 68 строка 98,5% дьүөрэлэһиинэн түмүктэнэр. 
  Итинник үрдүк рифмалааһын атын айымньыларга суоҕун кэриэтэ. 
  Ити строкалар саҕаланыыларын аллитерацията 28% эрэ. 
  Бу чахчылартан көрдөххө, наада буоллаҕына саха ырыаһыта строка бүтүүтүгэр болҕомтотун уурбат диэтэр даҕаны, бэйэтэ айарыгар ол санаатын уларыппыт. 
  Ити кини сүүрбэһис сыллардааҕы айымньыларын уратыта буолуон сөп. 
  Строка иһинээҕи аллитерация К. поэзиятын бүттүүнүн орто көрдөрүүтүгэр тэҥ — 38%.
  
  Айымньы ритмиката Ө.Ө. таптаан туттар стилигэр сөп түбэһэр: 2—3 тыллаах строкалар 90% ылаллар, үксүлэрэ (84%) 5,6,7,8 сүһүөхтээхтэр.
  
  
  Манна биир интэриэһинэй түгэн көстөн ааһар.
   47 төгүл туттуллубут строка иһинээҕи аллитерацияттан 55% саҕаланыылара дьүөрэлэспэт строкалара бааллар. 
  Строка саҕаланыытын аллитерациятыгар кини иһинээҕи дьүөрэлэһиитин эптэххэ, барыта 74,8% буолан тахсар. 
  
IV
  
  "Х" ЫХ—46  (с.238-241) сүүрбэ үһүс айымньынан, ЫХ—57 (с.140-143) уон биирис айымньынан, ЫХ—78  (с.216-219) сүүрбэ иккис айымньынан киирбит. 
  
  Тиэкискэ уларытыы суох.
  
  СБ-тигэр бары таһаарыыларга редакторскай уларытыылар киирбиттэр. 
  Грамматика быраабылатыгар сөп түбэһиннэрэн запятойунан сыһыаттары этииттэн араарыылар уонна [!]. 
  Таһаарааччылар туруорбут строка кэннинээҕи тирелэрэ [—]: Холобур, 57, 116-с строкаларга утарыта өйдөбүллэри күүһүрдэр суолталаахтар. 
  СТ-кэ автор СБ-лэрэ [-], [,], [.] строфемалар, строфалар бүтүүлэригэр туруоруллубуттар. 
  Поэт долгуйуулаах иэйиитин биир тыынынан хоһуйан этии кэбинэн кудуххайдык наарданар строкалар бигэргэтэллэр.
  
  
  Хос быһаарыыларга ЫХ—46 үс тылы киллэрэр: "Айыҥат хаан аймаҕа", "Босхо бастаах","Эбир ыһыаҕа". Автор хос быһаарыыны киллэрбэт.
  
  Таһаарыыларга барыларыгар комментарий суох.
  

  
БИЛБИТ-КӨРБҮТ
  
  "БК" хоһоон ЫХ—25 бэчээттэнэригэр К. суруллубут сылын ыйбатах. 
  Ол гынан баран РНА СС ДЬНК архыыбыгар 4 ф. 9 уоп. 47 дь. харалла сытар 1913 с. суруллубут С.А.Новгородов араас автордар ырыаларын-хоһооннорун суруйан, ол иһигэр "Ойуун түүлүн" 1 вариана, хаалларбыт тэтэрээтигэр ааттаммакка "Ыраахтан ыйга тиийэ ырааҕы ырыҥалыы сатаатым..." — диэнинэн саҕаланар "БК" хоһоон уһулла сылдьар. 
  Итинтэн сабаҕалаатахха, 1913 с. иннинэ суруллубут айымньы эбит.
  
  
  Эмиэ ити архыып 5 ф. 3 уоп. 560 б дь. 34—36 лл. 1926 с. уһуллуу баар. 
  Суруйбут киһитэ биллибэт. 
  Хоһоон аата "БК" диэн. Бу уһуллууга "Ырыа-хоһоон" хомуурунньукка киирбэтэх кэрчик баарыттан сылыктаатахха, автор 1913 с. уонна 1925 с. таһаарыыларын икки ардыларынааҕы вариант эбит диэн сабаҕалааһын оҥоруохха сөп.
  
  БМОТ  бэчээттэммит "БК" автор СТ-э буолар.
  
  1924 с. тохсунньу 15 к. А.Ф.Бояров бэрэссэдээтэллээх, М.П.Слепцов сэкэрэтээрдээх, Н.Е.Афанасьев, К., П.А.Слепцов, В.Д.Давыдова чилиэннэрдээх ЛТХ: "Билбит-көрбүт" хоһоону иһиттибит уонна туох да уларытыыта суох ылынарга" диэн уураахтаабыттар (СР НА. 60 ф. 5 уоп. 19 дь. 18 л.). 
  
  
  К. "БК" хоһооно маннык хомуурунньуктарга уонна периодическай бэчээккэ тахсыбыт:
  
  1. ЫХ—25. 2 ч. — С. 136—139. 
  2. ЫХ—46. — С. 281—284. 
  3. ЫХ—57. — С. 251—254. 
  4. ЫХ—78. — С. 259—261. 
  5. Кыым. — 1987. — Кулун тутар 15 к. 
  
II
  
  Ө.Ө. бу символическай ааттаах айымньытыгар олоҕу билбит-көрбүт киһи дириҥ санаатын арыйар. 
  Лирическэй герой ырааҕы-чугаһы барытын ырыта-ырыҥалыы сыаналаан, олох сыаннастарын, кини аһыы-ньулуун, үчүгэй-куһаҕан кэриҥнэрин бигэргэтэр. 
  Автор утарыта тутуу ньыматын алтыһыннаран, ол утарыта санаалартан үөскүүр дириҥ өйдөбүллэри биэрэр. 
  Холобур, "оччугуйтан — топпотох тулаайах оҕо тооромоһо", "үчүгэй дьүһүнтэн - үөрбүт сирэй" курдуктары булбат эбит. 
  Поэт айымньытыгар өс хоһооннорун үгүөрүтүк туттар. 
  Бэйэтэ быһаарарынан, өс хоһоонноругар норуот үйэлээх муудараһа мунньуллубут, ол иһин кини онно тайанара сиэрдээх. 
  Ө.Ө. айымньыта "БК" чабырҕах форматынан суруллубут уонна тылын дэгэтигэр үгэ-таамах кылыһаҕа иһиллэр, поэт олох туһунан санааларын этэр философскай айымньытын биир чулуу холобура буолар.
  
  
III
  
  Тылынан уус-уран айымньыларга киэҥник тарҕаммыт чабырҕах халыыбынан суруллубут айымньы. 
  Онон аллитерацията 79% тиийэ элбээбит, рифмата орто көрдөрүүгэ тэҥ — 61%. 
  Бу хоһоон ритмикатын уратыта элбэх тыллаах строкалар ахсааннара үксээбитигэр көстөр. 
  Ол курдук 4, 5 тыллаах строкалар 23% ылаллар. 
  Биллэрин курдук, Өксөкүлээх атын айымньылара бүттүүнэ кэриэтэ 2—3 тыллаах строкалартан турар (91%), оттон манна 2—3 тыллаахтар 66% эрэ ылаллар. 
  Итинник элбэх тыллары биир строкаҕа киллэриитин автор иһинээҕи аллитерациянан арыый тупсаран биэрэр. 
  Онтуката 41% буолбут. 
  Ол иһигэр 5 тылы биир строкаҕа дьүөрэлэтиилээхтик саҕалааһын курдук сэдэх түбэлтэ кытта баар:
Кыараҕастан кыыһырбыт киһи көхсүн көрдүгү 
Кыайан санаабаппын.
  Итинник ньыма чабырҕах ритмикатын тутуһарга кыаҕы биэрэр.
  
IV
  
  "БК" ЫХ—46 (с.281-284) уонна ЫХ—78 (с.259-261) сүүрбэ бэһис айымньынан, ЫХ—57  (с.251-254) сүүрбэ биирис айымньынан киирбит.
  
  
  Бары таһаарыыларга СТ  91—92-с строкалара көтүтүллүбүттэр. 
  
  
  Хоһоон идеята арыллыытыгар ол улахан итэҕэһи таһаарбат курдук эрээри, айымньы композицията хоһоон ритминэн уонна уобарастааһын ситимнээх бэрээдэгинэн наарданыытыгар 89—92-с строкаларга икки строканан итэҕэс строфическай бөлөҕү киллэрэр. 
  Онон таһаарыыларга 8 оннугар 6 строка маннык ааҕыллар:
  
Уолан киһи курдук
Омуннааҕы булбаппын...
Күтүөт оҕо курдук 
Көссүөнү көрбөппүн,
Кийиит оҕо курдук
Килбиги билбэппин.
  (ЫХ—46, с. 284; ЫХ—57, с. 254; ЫХ—78, с. 261).
  
  СТ-кэ толору строфаҕа, бастакытынан, СБ-тэ уларыйар: үс туочука [...] оннугар [,] киирбит, [;] көтүтүллүбүт; иккиһинэн, "курдук", "көрдүк" диэн хатыланар ситим аллитерацияны чопчулуур; үсүһүнэн, сиэр-майгы көстүүлэрин иккилии өйдөбүлүнэн наардаан киллэрии хоһоон классическай ритмин бигэргэтэр:
  
Уолан киһи курдук
Омуннааҕы булбаппын,
Итирик нуучча курдук 
Имэҥнээҕи истибэппин;
Күтүөт оҕо көрдүк
Көссүөнү көрбөппүн,
Кийиит оҕо көрдүк
Килбиги билбэппин.
  Таһаарыыларга "Итирик нуучча курдук // Имэҥнээҕи истибэппин" диэн ойуулааһын кылгатыллыыта К. образтааһыннарын динамикатыгар, ол эбэтэр автор судургу хоһуйууга өйдөбүл уларыйар айылгытын бигэргэтиитигэр уларыйыыны киллэрэр. 
  Холобур, уолан киһи омуна ааһыа, итирик нуучча өйдөнүө, күтүөт, кийиит маҥнай эрэ көссүө, килбик буолаллар диэн "түмүк" санаалар бу строкалар уус-уран идеяларынан буолар.
  
  
  СБ-тигэр үс сиргэ уларытыы киирбит. 8-с строкаҕа автор СБ-тэ [;] запятойунан солбуллубут: манна строфема түмүктэниитэ, ол иһин [;] турара тоҕоостоох. 90-с строкаҕа көтүтүллүү үс туочуканан [...] бэлиэтэммит. 
  Хоһоон түмүк строкатыгар автор [...] туруорар: ол эбэтэр олох, сиэр-майгы көстүүлэрэ муҥура суох үгүстэр, онон "аһаҕас финал" бэлиэтэнэр. Таһаарааччылар манна [.] туруоруулара сыыһа.
  Хос быһаарыыларга ЫХ—46 икки тылы киллэрэр: "Кэлпэс айан", "кээлээни". 
  втор хос быһаарыылары оҥорботох, онон ЫХ—57 уонна ЫХ—78 тыл быһаарыыларын киллэрбэттэр.
  ЫХ—46 уонна ЫХ—78 комментарийдар суохтар. ЫХ—57 кылгатыыны быһаарар: "Бу хоһоону биһиги 1946 сыллааҕы редакция таһаарыытынан бэчээттиибит.
   Ол таһаарыыга хоһоонтон "Итирик нуучча курдук имэҥнээҕи билбэппин" диэн этии сыыйыллыбыт этэ" (ЫХ—57, с. 302). 
  
  Манна "истибэппин" оннугар "билбэппин" диэн суруллубут.

ТӨРҮҮ ИЛИГИТТЭН ТҮҤНЭРИ ТӨЛКӨЛӨППҮТ
  
  "ТИТТ" поэма аан бастаан 1908 с. ыам ыйын 1 к. "Якутская жизнь" ("Саха олоҕо") диэн хаһыат 21-с №-гэр "Төрүү илигиттэн кыраныылаах" аатынан бэчээттэммитэ. 
  Автор псевдонимын "Акула" (А- /Алексей/, кула- /Кулаковскай/) диэн суруйбут.
  
  
  Ол гынан баран автор ЫХ-25 хомуурунньугун бэлэмнииригэр поэматын, улаханнык уларытан, ситэрэн-хоторон баран, 1913 с. Бүлүүгэ суруллубута диэн, хоһоон ханна, хаһан суруллубутун чуолкайдаабыт.
  
  
  1913 с. К. Бүлүү 4 кылаастаах училищетын 1 уонна 2 кылаастарыгар нуучча тылын уонна арифметиканы, 3 уонна 4 кылаастарыгар физиканы үөрэтэрэ. 
  Бу кэмҥэ училище сэбиэдиссэйинэн И.В.Попов, училище попечителинэн атыыһыт Н.А.Расторгуев, учууталлар М.Е.Клюев, А.М.Винокуров, М.Н.Жирков, К. үлэлииллэрэ. К. кэлэригэр сэбиэдиссэй И.В.Попов уонна кинини сөбүлээбэт учууталлар сыһыаннара тыҥаан турар кэмэ этэ. 
  Ол курдук, И.В.Попов учууталларын, Н.А.Расторгуевы, була сатыы-сатыы, народнай училищелар инспектордарыгар, чугас сыһыаннаах киһитигэр Кузьма Ксенофонтович Атласовка үҥсэр идэлээх эбит (СР НА. 288 ф. 1 уоп. 278 дь. 43—46 лл.). 
  Маннык быһыы-майгы буола турдаҕына, К. эйэ-дэмнээхтик үлэлии сатаабыта. 
  Нэдиэлэҕэ 24 уруогу биэрэрэ. Ыйдааҕы хамнаһа — 50 солк. 
  Үлэтигэр кыһамньыта, күннэтэ бэйэтин билиитин хаҥатыныыта физика уруогар туттуллар ханнык прибордар уонна ааҕар кинигэлэр наадаларын испииһэктээбититтэн, училище педагогическай советын боротокуолларыттан, "биир да уруогу көтүппэтэ" диэн училище отчуотуттан көстөр (СР НА. 288 ф. 1 уоп. 498 дь. 95—96 лл. 87—89 лл. 498 дь. 125 л.).
  
  
  1913 с. К. дьаныһан туран сахатын тылын эҥкилэ суох баһылыырга улахан сыратын уурбута.
   Ол туһуттан саха тылын грамматикатын, түүр норуоттарын тылларын үөрэппитэ. 
  Саха тылын транскрипцията хайдах буолуохтааҕын, буукубалара хайдах суруллуохтаахтарын барыллаары, стенографияны баһылаабыта. 
  Саха тылын, литературатын сайдар суолун, кэлэр кэскилин саныыра. 
  Ону тургутан эсперанто тылы эҥкилэ суох билбитэ. 
  Ийэ тылынан муҥура суох киэн туттарын, баайын сөҕөрүн, кини кэлэр кэскилин туһунан олунньу 9 к. Инн.Степ.Говоровка суруйбут:
  
  
  Училище оҕолоругар саха тылын босхо үөрэтэрбин көҥүллээҥ диэн көрдөспүтүн, оҕолор бэйэлэрэ саха тылын бэркэ билэллэр диэн, училище сэбиэтэ аккаастаабыт (СР НА. 288 ф. 1 уоп. 498 дь. 86—89 л. кэннэ). 
  
  Тохсунньу 15 к. Дьокуускайдааҕы реальнай училищены бүтэрбит 21 саастаах С.А.Новгородов кэлэн, сайыҥҥы каникулга диэри учууталлаабыта. 
  Сааһынан төһө да балыс буоллар, К. бэккэ тапсыбыттара. 
  Ол туоһутунан 1913 с. суруллубут С.Новгородов архыыбыгар баар тэтэрээт буолар. 
  Бүлүүгэ кэлээт, кини К. кытта билсэн, киниттэн 1913 с. олунньу 13 к. диэри, кэлин "Саха саҥата" сурунаал 2 уонна 3 нүөмэрдэригэр олунньу 1 уонна кулун тутар 1 кк. тахсыбыт, И.Е.Кулаковскай "Сут ырыата", "Хонон турарбыт ырыата", ханна да тахса илик "Халлаан сырдыыра", "Иэйэхсит аартыга" уо.д.а атын ырыаларын, К. "Ойуун түүлэ", "Сүбэ", "Төрүөбүт соругум", "Ыраахтан ыйга тиийэ ырааҕы ырыыналыы сытаатым", "Ойуун тойуга" хоһооннорун бу тэтэрээккэ устубут. 
  Бу тэтэрээтигэр С.А.Новгородов 1916 с. тахсыбыт үлэтин бэлэхтээри К. анаан суруйбут хоһооно баар:
...Үөс дойдутааҥы
Үөрэх хаатын
Үтүө аатыгар
Үлүһүйэн туран,
Өлүөнэлиир өрүһүм өнньүөһүттэн
Өҕүйэн үүрүллэн кэлэн,
Үрдүк үөрэх
Үгүс салаатын
Үчүгэй өттүн
Сүрүннээн туран,
Үрүт өттүн
Үмүрү харбаары,
Өрүсүһэ сатыыр
Өндүрэй Сэмэнэ
Үөрбүт-көппүт майгылаах
Өксөкүлээх Өлөксөй доҕоччугар
Түс бас сүбэтин
Сүрэҕиттэн быарыттан сөбүлүүрүн
Сүтэн-оһон биэрбэт
Сөптөөх бэлиэтэ буолуо диэн
Сүрүннээн туран,
Төрүт үлэтин сыыһын бэлэхтиир 
  (РНА СС ДьНК архыыба. 4 ф. 9 уоп. 47 дь.).
  
  Дьыл саҥатыгар К. Романовтар ыраахтааҕылаабыттара 300 сылын туолуутун өйдөбүнньүк мэтээлинэн наҕараадаламмыта (СР НА. 12 ф. 2 уоп. 7154 дь. 96—98 л. кэннэ). 
  
  
  Иркутскайдааҕы тутуу управлениета 1909 с. тэлэгэрээммэ линиятын тутуутугар таһаҕас тиэйэргэ бэдэрээттэһэн баран, ситэ үлэлээбэтилэр диэн бэдэрээччиттэри, ол иһигэр К., элбэх харчыны төлөтөргө уурбуттар. 
  Ону К., үлэни барытын толорбуппут, өссө ордук таһаҕас тиэйбитим диэн быһаарбыт уонна, үлэҕэ наймылаһан, харчытын абаансанан ылан баран, күрээн хаалбыт үлэһиттэртэн Т.Рудницкайтан, Дм.Урунскайтан, Кир.Собакинтан, Гав.Секюяновтан, В.Рахлеевтан о.д.а Таатта инороднай быраабатын нөҥүө харчытын иэстээбит (СР НА. 288 ф. 1 уоп. 408 дь. 6—8 лл. 48и ф. 1 уоп. 98 дь. 142, 201 лл.). 
  Өймөкөөн аатырбыт атыыһыта Н.О.Кривошапкин: "А.Е.Кулаковскай миигиттэн Дьокуускай куоракка 1912 с. балаҕан ыйыгар биэс мөһөөк харчы иэс ылбыта", — диэн алҕаһаан харчы ирдээбитин, "мин киниттэн харчы ылбатаҕым" диэн эппиэттээбит. Кини балаҕан ыйыгар, Бүлүүгэ кэлэн, училищеҕа үлэлии сылдьара (СР НА архива. 12 ф. 2 уоп. 8754 дь. 4—5 лл.). 
  
  
  Муус устар 27 к. К. Э.К.Пекарскай 1912 с. суруйбут суругар эппиэттээтим диэн бэлиэтэммит (СР НА архива. 202 ф. 2 уоп. 242 дь. 1 л.). 
  Хомойуох иһин, сурук көстүбэтэ. Бу сыллаах иккис улахан сүтүгүнэн К. В.Г.Короленко 60 сааһыгар анаан суруйбут айымньыта көстүбэтэҕэ буолар. 
  Хоһоон туһунан Амма Аччыгыйа "Киһи уонна айымньы" диэн кинигэтигэр суруйан турар.
  
  
  Архыып докумуоннара уонна дьон ахтыылара көрдөрөллөрүнэн, К., Бүлүүгэ олорон, айымньыларын суруйара, Сунтаарынан, Үөһээ Бүлүүнэн сылдьан, норуот баай фольклорун хомуйара, күүһэ тиийэринэн кыһалҕалаах дьоҥҥо араас сурук, көрдөһүү суруйан, көмөлөһө сатыыра (СР НА. 1480 ф. 1 уоп. 27 дь. 1—13 лл.). 
  
  
  К. сайыҥҥы каникулугар дойдутугар ийэтигэр, оҕолоругар Тааттаҕа тахсыбыта уонна хомуйбут фольклор матырыйаалларын бэрээдэктээн, нууччалыы тылбаастыы сылдьыбыта. 
  Уучайга хаһаайыстыбатыгар үлэлээбитэ, оттуур ходуһаларын нүөлсүтэр араас ханаабалар системаларын оҥорбута. 
  Ол сылдьан, куорат балыыһатын тутуутугар кини бэдэрээттэспит Н.В.Винокуров диэн киһитэ К-тан 647 солк. 46 харчы ылардаахпын диэбитин быһаарар суукка от ыйын 12—13 кк. сылдьыбыта. 
  Бу Винокуров балыыһаны тутарыгар оҥорбут дьиэгин үлэни тутар хамыыһыйа иккистээн оҥотторбутун, К-нан төлөтөөрү гыммытын суут аккаастаабыт. 
  
  
  Уоппуската бүтэн, кэргэнин Евдокия Ивановнаны, уолун Конашаны, убайын Оонньуулаах Уйбаан уолун Трифоны илдьэ Бүлүүгэ, олохсуйа диэн, атырдьах ыйын иккис аҥарыгар борокуотунан айаннаабыта. 
  
  
  Училище олоҕор улахан уларыйыылар буолуталаабыттар. М.Клюев оһолго өлөн, С.А.Новгородов үөрэххэ баран, кинилэр оннуларыгар П.Х.Староватов уонна Н.И.Толоконскай диэн учууталлар кэлбиттэр. 
  
  И.В.Попов, М.Клюев оннугар инспектор буолан дуоһунаһа өссө үрдээн сылдьар эбит. 
  Онон биир өттүттэн учууталлары кытта попечитель Н.А.Расторгуев, иккис өттүттэн И.В.Попов сыһыаннара өссө тыҥаабыт. 
  
  
  К. кыра уолунан, Реаһынан, ыарахан сылдьар кэргэнин Евдокия Ивановны, оҕолорун Үөһээ Бүлүүгэ Г.Потаповка дьиэлээбит. 
  Бу төрүү илик оҕо туһунан кэпсэтииттэн "ТИТТ" поэма төрүттэммитэ буолуо диэн сабаҕалааһын сиэрдээх буолуон сөп. Ханныгын да иһин, К. бу хоһоонун 1913 с. күһүөрү кыһыныгар суруйбута биллэр.
  
  
  "ТИТТ" К. 1925 с. тахсыбыт "Ырыа-хоһоон" кинигэтигэр бэчээттэммитэ.
  
  БМОТ  бэчээттэммит "ТИТТ" автор СТ-һэ буолар.
  
  1924 с. ахсынньы 26 к. А.Ф.Бояров бэрэссэдээтэллээх, М.П.Слепцов сэкэрэтээрдээх, Н.Е.Афанасьев, К. чилиэннэрдээх уонна сүбэ куоластаах П.В.Слепцов, Н.Н.Павлов ЛТХ: "Төрүү илигиттэн түҥнэри төлкөлөөх" хоһоону иһиттибит уонна аатын "Төрүү илигиттэн түҥнэри төлкөлөппүт" диэн уларытарга быһаардыбыт" — диэн уураахтаабыттар (РС НА. 60 ф. 5 уоп. 16 дь. 32 л.). 
  
  К. "ТИТТ" хоһооно маннык хомуурунньуктарга уонна периодическай бэчээккэ тахсыбыт:
  
  1. ЫХ—25, 2 ч. — С. 97—112. 
  2. ЫХ—46. — С. 161—171. 
  3. ЫХ—57. — С. 95—106. 
  4. ЫХ—78. — С. 153—161.
  5. Якутская жизнь. — 1908. — 1 мая.
  
II
  
  К. "ТИТТ" айымньытын бастакы вариана 1908 с. бэчээттэммитэ, иккиһэ 1913 с. чочуллубута. 
  Поэт бастакы варианыгар саха киһитэ оҕомсоҕун уонна хайдах оҕоҕо баҕарарын туһунан ордук чорботон ойуулаабыт буоллаҕына, иккиһигэр саха киһитин өйүн-санаатын уратытын көрдөрүүнү дириҥэппитэ уонна айымньытын социальнай тыынын күүһүрдүбүтэ. 
  Автор поэматын диалог форматынан биэрэр, геройдарын – ийэлээх аҕаны мөккүһүннэртээн, икки үйэ ыпсыытыгар саха уолун кэрэгэй дьылҕатын ойуулуур. 
  Ийэ обраһыгар поэт патриархальнай өйү-санааны күлүү гынан көрдөрөр. 
  Аҕа сытыы-хотуу, үөрэхтээх, эргиэмсик, аныгы олоххо сыһыаннаах уол оҕоҕо баҕарар буоллаҕына, ийэ "тыыннаах эрэ буолар" төрүөҕү, алааһыттан тэйбэт эрэ ыччаты баҕарар эбит. 
  Поэма бу уол тылларынан, кини суланыытынан түмүктэнэрэ айымньы идеятын арыйар. 
  Уол оннук "түҥнэри төлкөлөтөн, сири киртитэн, киһи аатын былдьаан сырыттаҕым" диэн муҥатыйар. 
  Манна төһө да эрдэттэн ыйааҕынан олохтоммут дьылҕаны билинии баарын курдугун иһин (фатализм), поэт образтарын тиип таһымыгар таһааран, оччотооҕу быһыы-майгы норуот олоҕун төрүөтэ буоларын көрдөрөр. 
  Поэт уол оҕоҕо идеала үөскээн тахсар: кини патриархальнай-феодальнай олох майгытын кириитикэлиир уонна аныгы сайдыылаах үйэ ыччатыгар баҕа санаатын этэр. 
  Алаастарыттан тэйбэккэ олорор сахаларга сайдыы кэлэн биэрбэт. 
  Автор маннык дьылҕаны кытта сөбүлэспэт санаатын кини "кыраныылаах" диэн быһаарбыт тыла туоһулуур.
  
III
  
  "Өрүс бэлэхтэрэ" поэма курдук уустук тутуллаах улахан айымньылартан биирдэстэрэ. 
  Манна бастаан автор кэпсээһиниттэн саҕаланар (127 строка), онтон дьахтардаах эр киһи кэпсэтиилэрэ бэриллэр.
   Эр киһи саҥата эр киһи киэнин курдук аҕыйах — 97 строка, оттон дьахтар киэнэ элбэх — 129 строка. 
  Ахсааныттан да көрдөххө, дьахтар санаата баһыйар. 
  Түмүгэр түҥнэри төлкөлөппүт герой саҥата (13 строка) бэриллэр. 
  Кини саҥата кылгас буолан, хоһоонун тутула туох да уратыта суох, арай строка саҕаланыытын маарыннаһыыта бүтүү дьүөрэлэһиилэринээҕэр икки төгүл аҕыйах. 
  Ити көрдөрүүлэр дьахтар да, автор да этиилэригэр тэҥнэр диэххэ сөп, бэрт кыра (3—6%) араастаахтар. 
  
  
  Уопсайынан, геройдарын саҥаларын биэрэригэр К. хоһоонун тутулун хайа эрэ өттүн уратылаах гынар эбит. 
  Автор этиилэрин аллитерацията уонна рифмата хайаларын да киэнинээҕэр элбэх: 54 уонна 59%, эр киһи киэнэ 42 уонна 55, дьахтар 47 уонна 50. 
  Көстөрүн курдук хайаларыгар да строка бүтүүтүн дьүөрэлэһиитэ арыый үрдүк эрээри, эр киһи саҥатыгар аллитерация ордук намыһаҕа харахха быраҕыллар. 
  Ити өттүнэн дьахтар эригэр быһаарыыта быдан тупсаҕай.
   Строка иһигэр дорҕооннор дьүөрэлэһиилэрэ барыларыгар биирин кэриэтэ эрээри, эр киһи итини таптаан туттар — 49% тиийэр, дьахтарга 32, авторга 30%. 
  Онон били эр киһигэ этии саҕаланыытын дьүөрэлэһиитэ аҕыйаҕа строка иһигэр дорҕооннор ордук үчүгэйдик наардаһыыларынан ситэн-хотон биэрбит. 
  
  
   Геройдар уратылара ордук ритмическэй тутулу уларытыынан бэриллэр. 
  Автор тылыгар 5, 6, 7, 8 сүһүөхтээхтэр 70%, 9, 10, 11, 12 сүһүөхтээхтэр 21% ылаллар. 
  
  
  Оттон итинник тутуллар эр киһи саҥатыгар 83 уонна 10, дьахтарга 68 уонна 24% тэҥнэһэллэр. 
  Итинтэн көрдөххө, эр киһи кылгас-кылгас (5—8 иһинэн) сүһүөхтэринэн наардаан этэр буолан, кини саҥата ордук чуолкайдык иһиллэр. 
  Оттон дьахтар этиилэригэр 9, 10, 11 сүһүөхтээх строкалар элбэхтик кыбытыллыбыттара кини долгуйуутун да, дьахтар саҥатын уопсай уратытын да бэркэ биэрэллэр.
  
  
   Хоһоон тылыгар-өһүгэр эр киһи кэргэнигэр, дьахтар эригэр анаан араас минньигэс ааттары биэриилэрэ ааҕааччылары сэргэхситэр. 
  Били сахалар тапталларын сатаан эппэт тоҥуйдар диэн өйдөбүлү поэт утарар. 
  Эр киһи ойоҕун эгэлгэ-эриэккэс ааттары биэрэн кэпсэтэр: "тыллаах-өстөөх дьарылыгым / Саҥалаах иҥэлээх дьарылыгым", "күнү таһаарар күөрэгэйим!" "минньигэстэй биэбэкээм", "дьэрэлигэ-дьэрэлигиэм", "сайаҕастай сандаарыкаам", "кирибинньиктиир-дьирибинэйиэм". 
  Дьахтар да киниттэн хаалбат, эрин: "Тойонноох доҕоруом", "доҕоччуйуом", "сэрэбиэйдээх сэгэртэйиэм", "көмүстээхэй доҕоччуйуом", "килбиэннээх даҕарым", "баһылык даҕарыам", — диэнтэн атыннык ааттаабат. 
  Бу дьахтардаах эр киһи тапталларын чахчы да муҥутуур иэйиитин этиллибэт кэрэ түгэнигэр этэр элэ-была тыллара. 
  
  
   Оттон төрүөхтээх оҕолорун түҥнэри төлкөлөөһүн эмиэ саха киһитин биир үгэһиттэн — алыс дарбааннаахтык саҥарбакка, бэйэни сэнэнэ соҕус саҥарыыттан тахсар. 
  Дьиҥэр түҥнэри төлкөлөппүт герой син биир алааһы, биир алаhа дьиэни иччилээн, баҕарбыттарын курдук төрөппүттэрин көрөн-харайан олорор киһи. 
  Ону кини бэйэтин сайдыылаах үйэҕэ уобаласка биллибит, байбыт-тайбыт атыттары кытта тэҥнээн көрдөҕүнэ, кырдьык, түҥнэри кэскиллэммиккэ холонор. 
  Ол да буоллар киһи аатын ылынан сылдьабын диир. 
  
IV
  
  "ТИТТ" хоһоон ЫХ—46 (с.161-171) уонна ЫХ—78  (с.153-161) уон төрдүс айымньынан, ЫХ—57 (с.95-106) сэттис айымньынан киирбит.
  
  Тиэкискэ уларыйыылар суохтар. СБ-тигэр СТ-кэ сөп түбэспэт бэлиэлэр киирэллэр. 
  Мантан СТ 256-с строкатыгар [-] икки туочуканан [:] солбуллуутун эрэ, грамматика быраабылаларыгар сөп түбэһиннэрии киэбинэн, тоҕоостооҕунан ааҕабыт.
   Атын түгэннэргэ барыларыгар автор СБ-лэрэ хоһоон иэйиитин ордук истиҥник арыйарга туһуланаллар. 
  Холобур, [—], [;], [!..]; [?] СТ 39, 49,125, 127, 197, 252, 384, 330, строкаларыгар таһаарыыларга [.], [:] эбэтэр [?!] туруоруллуулара. Оттон 330-с строкаҕа автор СБ-тэ [—] таһаарыыларга [!] солбуллуута, 333-с строкаҕа автор СБ-тин туруорбатаҕын икки туочуканан [:] уларытыы, 353-с строкаҕа автор СБ-тин [!..] быһаччы этиини бигэргэтэр СБ-тинэн [!] уларытыы хоһоон иэйиитигэр даҕаны, дириҥ санааны арыйар композиционнай тутулугар даҕаны судургутууну киллэрэллэр. 
  
  
  Хос быһаарыыларга ЫХ—46 11 тылы, (Ред.) диэн бэлиэтээн туран, эбии киллэрэр: "күрэҥсийбит", "тиэрийэр", "дьиэгир", "үһүөрүйүү", "бохсоруйуу", "Омуога Уйбаан", "Василий Манчаары", "Сэт-Сэлээн", "оҕоруктаах", "дьуһуур", "дьэллик". ЫХ—57, ЫХ—78  автор быһаарар тылларыгар эбии киллэрбэттэр. 
  
  Комментарийдарга ЫХ—46 (с.318) нууччалыы, ЫХ—57, ЫХ—78 сахалыы биир быһаарыыны биэрэллэр. 
  Хоһоон бэчээттэниитин уонна ааттарын варианнарын ыйаллар. ЫХ—57  "Төрүү илигиттэн кыраныылаах"  диэн ааттаан, ЫХ—78 "Төрүү илигиттэн түҥнэри төлкөлөппүт" диэн ааттаан хоһоон маҥнайгы бэчээттэммит варианын, автор "Акула" диэн илии баттааһынынан таһаараллар (ЫХ-57, с.297-300; ЫХ-78, с.290-293).
  


  
ИТИРИК БУРСУЙ ЫРЫАТА
  
  "ИБЫ" хоһоон 1915 с. Бүлүүгэ суруллубута.
  
  1915 с. К. Бүлүү училищетыгар ыам ыйыгар диэри үлэлээбитэ. 
  Олунньу ыйтан саҕалаан учуутал быраабын биэрэллэригэр хаста да көрдөһө сатаабытын уобалас народнай училищеларын инспектора К.К.Атласов эппиэтэ суох хаалларбыт. 
  Ол төрүөтүнэн училище директорын утарсар учууталлар уонна куорат олохтоохторун конфликтара буолбут. 
  Директор И.В.Попову К.К.Атласов бэйэтэ маннык характеристикалаабыт: 
  Онон учууталлар уонна куорат олохтоохторо, училище попечителэ Н.А.Расторгуев И.В.Попов донуостуурун, кэтии-маныы сылдьарын, куруубай майгытын үүннээри-тэһииннээри төһө да этэ, суруйа сатаабыттарын үрдүнэн, тойонноро К.К.Атласов хата бэйэлэрин үрүө-тараа ыспыт. 
  Дьиҥэ, К. бу конфлигы абааһы көрөн кыттыспат буола сатаабыт эбит (СР НА. 288 ф. 1 уоп. 287 дь. 57—62 л. кэннэ, 65—68, 76—77, 80—83 л. кэннэ, 87—89 л. кэннэ).
  
  
  Кэнники икки көрдөһүүтүн ыам ыйын 25 к. куоракка олорон суруйбут. 
  Куораттааҕы аадырыһын "Двор В.Гоголева, Орлянский переулок" диэн ыйбыт (билиҥҥитинэн Глухой переулок). 
  Бу көрдөһүүтүгэр: Оччотооҕу олохтоох нууччалар сахалары сэнииллэрэ, шовинизм ытарчатыгар ыга туттара сылдьаллара бу К.К.Атласов Иркутскай губерния народнай училищеларын директорыгар суруйбут суругар ырылыччы көстөр. 
  Бу сурукка инородец учууталлар аҕыйахтар, ол да буоллар кинилэри төрүт улахан училищеларга, куораттарга үлэлэтимиэххэ наада, Е.Егасовы Өлүөхүмэттэн көһөрөн ханна эмэ ыытыахха диэбит. 
  Туора урдус учууталлар оннуларыгар киин губерниялартан хамнастарын төһө эмэ үрдэтэн туран, үөрэтиэх айылаах дьону ы²ырар наадалааҕын суруйбут.  
  (СР НА. 288 ф. 1 уоп. 498 дь. 1—4 л. кэннэ). 
  Онон К. атырдьах ыйын 1 к. Бүлүү училищетыттан босхолонон Иркутскай губернияҕа приисковай оскуолаҕа анатар.
  
  
  Бу кэмҥэ ырыаһыт-хоһоонньут быһыытынан норуокка киэҥник биллибит К. этнограф, фольклорист быһыытынан эмиэ сураҕырбыта. 
  Ол да иһин Географическай общество сэкэрэтээрэ Н.Н.Грибановскай киниэхэҕэ общество корресподена буолуоҥ дуо уонна үлэҕиттэн бэчээттэтэргэ тугу эмэ биэриэҥ дуо диэн сурук ыыппыт. 
  Онно К. кулун тутар 21 к. эппиэттээбит: Сурукка Ө.Ө. 1914 с. биир эрэ сыл Бүлүү училищетыгар үлэлээбит Н.И.Толоконскай К. матырыйаалларын бэчээттэтиэм диэн илдьэ баран, бэйэтин аатынан 1914 с. Иркутскайга "Якутские загадки, пословицы, святочные гадания, обряды, поверия, легенды и другие (собранные при ближайшем участии А.Кулаковского)" таһаарбыт кинигэтин туһунан ахтар. 
  
  
  1915 с. сайынын К. Петербурга баран кэлбитэ. 
  Кини онно сылдьан от ыйын 1 к. Э.К.Пекарскайга тиийэ сылдьыбыт. 
  Киһитэ суох буолан: 
  Норуот ырыаһыта Уот Хойостоон — Е.Д.Кулаковскай ахтарынан, бу сылдьан били тэлэгэрээммэ линиятын тутуутугар таһаҕас таһарга бэдэрээттэһэн баран ситэ таспата диэн баайсан, харчы төлөтөөрү соҥнообуттарын кырдьыгын булунан кэлбитэ, онон харчы төлөөбөт буолбута үһү. 
  Итини таһынан муспут матырыйаалларын, баҕар, бэчээттэтэн эбэтэр Пекарскайы кытта тылдьыкка үлэлэһэн, кыратык үптэнэн үөрэххэ киириэххэ сөбүн, сөбө суоҕун билсибитэ.
  
  Кэнники "Сколько верст сделал Өксөкүлээх в течение своей жизни" — диэн суруйан хаалларбытыттан көрдөххө, Петроградтан Бодойбоҕо анаппыт үлэтигэр тиийбит (СР НА. 1480 ф. 1 уоп. 19 дь. 8 л.). 
  
  Ити курдук, 1915 с. К. олоҕор биир саамай ыарахан, санаа тууйуллуулаах сылынан буолбута.
  
  "ИБЫ" К. ЫХ—25 бэчээттэммитэ.
  
  БМОТ бэчээттэммит "ИБЫ" автор СТ буолар.
  
  1924 с. ахсынньы 26 К. А.Ф.Бояров бэрэссэдээтэллээх, М.П.Слепцов сэкэрэтээрдээх, Н.Е.Афанасьев, К. чилиэннэрдээх уонна сүбэ куоластаах П.В.Слепцов, Н.Н.Павлов ЛТХ: "Итирик бурсуй ырыата" хоһоону иһиттибит уонна туох да уларытыыта суох ылынарга" — диэн уураахтаабыттар (СР НА. 60 ф. 5 уоп. 16 дь. 32 л.). 
  
  К. "ИБЫ" хоһооно маннык хомуурунньуктарга уонна периодическай бэчээккэ тахсыбыт:
  
  1. ЫХ—25. 2 ч. — С. 49—54.
  2. ЫХ—46. — С. 172—176.
  3. ЫХ—57. — С. 173—177.
  4. ЫХ—78. — С. 162—165. 
  5. ЫХ—86. — С. 75—78.
  6. Саха литературата: 8 кылааска үөрэнэр хрестоматия / Оҥордулар С.И.Горохов, П.Е.Ефремов,Г.Р.Кардашевскай. — Якутскай, 1971. — С. 46—73.
  7. Эдэр коммунист. — 1977. — Кулун тутар 16 к.
  
II
  
  "ИБЫ" хоһоон муҥутуур кыаҕыгар күөнэхтии сылдьар баай киһи монологунан бэриллибит. 
  Кини кэччэгэй баайга утары турар аныгылыы моһуоннаах тиип. 
  Үп-харчы, баай-дуол күүһүн-кыаҕын билбит киһи, ол эрээри аһара баран баайын ыскайдыыр-айбардыыр, хаалар албыҥҥа – арыгыга кутар буолбут. 
  Ону ааһан арыгы кини майгытын-сигилитин алдьатарын, арыгыһыт киһи киэбин сүтэрэрин поэт күүстээх тылынан ойуулаан көрдөрөр.
   Ол курдук кини бастаан баайынан-кыаҕынан, күүһүнэн-уоҕунан киэптиир, онтон тыла-өһө бөлүөхсэн, "түлэс-балас" барар, ыт да үрбэт киһитэ буолар. 
  Автор критическэй пафоһа күүһүрэр. 
  К. капиталистическай олох сахаларга сайдыыны эрэ аҕалбатын, үгүс эрэй-муҥ эҥэрдэнэн кэлэрин туһунан санааны эппитэ. 
  Оннук алдьатыылаах күүһүнэн арыгы буолуоҕун автор сэрэтэн ойуулуур.
  
III
  
  Хоһоон бүттүүнэ биир киһи саҥатын биэрэр. 
  Поэт геройун характерын арыйарыгар дьоллоох, өрөгөйдөөх олоҕу көрдөрөр өс хоһооннорун туттар уонна ону туcпа бэлиэтэтэлээн иһэр:
Халыҥ хаһанан
Харчы кэбиһэр1
Суон саалынан
Мохсуо кэбиһэр1 —
диэбитин "поговорки о счастливой жизни" диэн быһаарар. 
Итинник итирбит киһи бэйэтин кимнээҕэр да ордуктук сананыыта биэс сиргэ бэлиэтэммит. 
Ол гынан баран бу уопсайынан саха тылыгар баар сомоҕо-домохтору бурсуй туттар эбит, арай биир сиргэ эрэ автор "обычное бахвальство пьяных" диэн тоһоҕолоон ыйар.


   Айымньы строкаларын бүтүүтэ саҕаланыыларынааҕар икки төгүл кэриҥэ элбэхтик дьүөрэлэспиттэр, оттон строка иһигэр аллитерациялааһын 39% тиийэр. 
  Атын айымньыларынааҕар элбэх тыллаах (2—3 эрэ буолбатах) строкалар сотору-сотору туһаныллыбыттара геройун туругун бэркэ биэрэр: 4, 5, 6 тыллаах строка ахсаана 22% тэҥнэһэр. 
  Строкалар сүһүөхтэрин ахсаана эмиэ дэхситэ суох, 5, 6, 8 сүһүөхтээхтэр хото туттуллубуттар уонна тоҕустан 14 диэри сүһүөхтээхтэр 18% ылаллар.
  
  
   Айымньы интонацията итирик киһи туругар дьүөрэлии, наар күргүйдээһин, соруйуу, киһиргээһин. 
  Айымньы бүтэһик 30 строкатыгар бурсуй букатын булкуллубутун, харааччы итирбитин көрдөрөөрү автор строка иһигэр дорҕооннор дьүөрэлэһиилэрин иккитэ эрэ киллэрэр, айымньы туох да ис хоһооно суох 6 биирдии-иккилии сүһүөхтээх тылларынан түмүктэнэр:
  
  
Түҥ-таҥ... түлэс-балас... бул-бал
Буоллум дуу?... ө-ө-ө-өх...
  Манна бастакы строкаҕа 6 тыл 8 сүһүөхтээҕэр сөп түбэһиннэрэн поэт кэнники 1 сүһүөхтээх тылы 4 сүһүөхтээн биэрэр. 
  Онон үс тыллаах строка 8 сүһүөхтээх буолан тахсар.
  
  
  Уопсайынан, этэр киһи тыла-өһө бу бурсуй итирбиччэ эрэ эппэтин, дьиҥнээх быһыыта-майгыта арылларын: муспут баайын-дуолун матайдыыр, ыһар-тоҕор эрэ соруктааҕын ырылыччы көрдөрөр. К. маннык быһыыны сөбүлээбэтэ, сэмэлиирэ хоһоон тутулугар кытта биллэр.
  
IV
  
  "ИБЫ" ЫХ—46 (с.172-176) уонна ЫХ—78 (с.162-165) уон бэһис, ЫХ—57 (с.173-177) уон төрдүс айымньынан киирбит.
  
  Тиэкискэ уларытыы суох. 
  
  СБ-тигэр автор строка бүтүүтүгэр туруорар [—] запятойунан эбэтэр [,-] солбуллубут (8, 10, 12, 49, 52-с строкалар); 28, 71, 144-с строкаларга [!], [!?], [!..] араастык наарданан киирбиттэр; сорох сирдэргэ [,] уонна [;] эбиллэн эбэтэр уларытыллан киирбиттэр. 
  Ити барыта СТ күүстээх экспрессивнэй ис хоһоонугар автор туруорбут СБ-лэрэ ордук табыгастаахтарын туоһулуур.
  
  
  Хос быһаарыыларга ЫХ—46 (Ред.) диэн бэлиэтээн туран икки тылы эбэн киллэрэр: "Аан чалбараҥ" уонна "Өнөр" диэн тыллары быһаарар. ЫХ—57 уонна ЫХ—78  автор быһаарар сэттэ тылыгар эбии киллэрбэттэр.
  
  
  Комментарий таһаарыыларга үһүөннэригэр суох.
  
  
КУОРАТ КЫРГЫТТАРА
  
  Бу айымньы "Куорат кыыһа" уонна, "Куорат кыргыттара" диэн икки чаастаах. 
  "Куорат кыыһа" диэн бастакы чааһа 1916 с. Бодойбоҕо суруллубута, "Куорат кыргыттара" диэн айымньы иккис чааһын К. 1921 с., норуот тылынан айымньытын, ойууттар-удаҕаттар тустарынан матырыйаалы хомуйа сылдьан, Аллаҥҥа (билиҥҥи Томпо улууһун Саһыл, Кириэс-Халдьаайы нэһилиэктэригэр) суруйбута.
  
  
  1916 с. К. Бодойбо бириискэтин оскуолатыгар учууталлыыра. 
  Кини бу сыллааҕы олоҕун кэрэһилиир докумуоннар архыыпка суохтар. Арай чааһынай архыыпка баар "Сахалар союзтарын" кыттыылааҕар Николай Андреевич Готовцевка 1916 с. алтынньы 13 уонна сэтинньи 22 кк. суруйбут суруктарыттан көрдөххө, харчынан бэркэ кыпчыттара, бэйэтэ ыарытыйа сылдьар кэмэ эбит: 1921 с. саҥатыгар К. Хачыкаакка учууталлыы сылдьара, ону таһынан Саха уобалаһын чинчийэр подотделыгар үлэлиирэ (СР НА. 56 ф. 2 уоп. 3 дь. 10, 15 лл.). 
  
  
   К. үөрэх дьылын аҥарын бүтэрэн баран, тохсунньу саҥатыгар Хачыкааттан куоракка киирэн, оскуола учууталларын аһынан хааччыйалларыгар норуот үөрэҕириитин отделыгар көрдөһүү түһэрбитэ уонна тохсунньу 14 к. Саха уобалаһын чинчийэр подотдел мунньаҕар аан дойдутааҕы транcкрипциялар тустарынан дакылаат оҥорбута. 
  Ол түмүгүнэн Географическай обществолыын кыттыһан, подотдел, Иркутскайга шрибин куттара барбыт үлэһиттэригэр С.А.Новгородовка, лингвистэр аан дойдутааҕы съезтэрэ уонна Наукалар Академиялара санкциялыахтарыгар диэри шрибин куттарарын, тохтоторугар дьаһайан, тэлэгэрээммэ ыыппыттара (СР НА. 25 ф. 1 уоп. 155 дь. 24 л., 386 ф. 3 уоп. 1 дь. 11—11 л. кэннэ. РНА СО ДьНК архыыба. 4 ф. 9 уоп. 36 дь.). 
  
  1920 с. бүтүүтүгэр — 1921 с. саҥатыгар С.А.Новгородов латыынныы алфавикка олоҕуран оҥорбут транскрипциятын утарсан, итэҕэстэрин ыйан туран, бэйэтин көрүүтүнэн, саха маассабай суругун нуучча алфавитыгар олоҕуран төрүттүүр туһунан үлэтин суруйбута уонна үөрэппит уолугар, губревком чилиэнигэр И.Бараховка билсиһэригэр уонна кини, "аатыраары-сураҕыраары" буолбакка, саха суруга түргэнник олоҕун буларыгар ис сүрэҕиттэн баҕаран, бу саҥа транскрипция барылын оҥорбутун бэлиэтээн, автор аатын ыйбакка туран үлэтин бэчээттэтэригэр көрдөспүтэ. 
  И.Барахов ыстатыйаны "Красный Север" диэн губревком сурунаалыгар 1921 с. 1 №-гэр бэчээттэппитэ гынан баран, тахсарыгар тоҕо эрэ суруйбут киһи араспаанньата ыйыллыбыт.
  
  
  Үөрэх дьылын иккис аҥаарыгар К. Чөркөөх оскуолатыгар миэстэ тахсыбытыгар анатан учууталлаабыта. 
  Дьоно 1918 с. Тааттаҕа көһөн олороллоро. 
  Онон кини 83 саастаах ийэтин Анастасия Николаевналыын барыта 9 киһи иитимньилээҕэ (СР НА. 386 ф. 3 уоп. 4 дь. 5 л.). 
  Кулаковскайдар Федоровтар диэн дьон дьиэтин куортамнаһан олорбуттара. 
  Кэлин Федоровы, Кулаковскайдары олордубутуҥ диэн боруоктаан, кыһыллар оһуобай этэрээттэрин хамандыыра К.Сокольников ыттарбыта диэн ахтыы чааһынай архыыпка баар. Таатта оскуолатыгар бу кэмҥэ Вас.Ив.Софронов (Алампа убайа), Ив.Вас.Попов (Саха сирин бастакы худуоһунньуга), П.В.Афанасьев (кэлин Ленин орденын ылбыт аатырбыт учуутал), В.Дм.Давыдова (сахалыы ааҕар кинигэлэр автордара), Ал. Як. Игнатьев (киэҥник биллэн иһэн эрдэ олохтон туораабыт поэт), П.И.Оросин (повстанчество актыыбынай кыттыылааҕа, ааҕар кинигэҕэ киирбит элбэх хоһоон, кэпсээн автора) үлэлииллэрэ. 
  Олунньу 7 к. уонна кулун тутар 30 к. К. оскуола сэбиэтин аатыттан Дьокуускайдааҕы норуот үөрэҕириитин салаатыгар ревкомнар учууталлартан түһээн хомуйалларын тохтотоллоругар көрдөһөн уонна оҕолору ыам ыйын 14 к. каникулга ыытан, оскуолаҕа үлэлииллэрин оннугар төрөппүттэригэр көмөлөһөллөрө көдьүүстээҕин, саас буолан, аһынан да быстаран эрэллэрин туһунан сурук түһэрбитэ (СР НА. 25 ф. 1 уоп. 182 дь. 129, 131—132, 154 лл.).
  
  
  Чөркөөххө К-га хайдах үөрэммиттэрин туһунан сиһилии ахтыыны Суорун Омоллоон "Хотугу сулус" сурунаал 1962 с. 6 №-гэр уонна Амма Аччыгыйа "Киһи уонна айымньы" диэн кинигэтигэр суруйбуттара. 
  Бу ахтыыларга үрдүк таһымнаах, номоҕон майгылаах учуутал, кыһамньылаах аҕа, бары өттүттэн талааннаах киһи кэпсэнэр. В.Дм.Давыдова ахтыытыгар К. саахымат кыбыныылаах сылдьарын, дуобаттыырын, атах оонньууларынан дьарыктанарын кэпсиир. 
  
  1920—1921 сс. Саха сиригэр Сэбиэскэй былаас олохтоммут кэмэ этэ. 
  Былаас былдьаһыгар элбэх интеллигенция хаайыллан, ытыллан, дьон улаханнык аймаммыта. 
  К. бэрт элбэх билэр дьоно, табаарыстара ытыллыбыттара, холобур: С.П.Барашков, Г.А.Бушуев, Е.М.Егасов, Т.А.Слепцов, Н.Е.Желобцов, В.П.Собакин, И.Васильев, Ф.Дьяконов, В.Н.Соловьев, П.А.Юшманов уо.д.а. Губревком (П.Ойуунускай — бэрэссэдээтэл, С.Аржаков, А.Козлов, Г.Лебедев — чилиэттэр) уурааҕынан тойоттору уонна кулаактары хаайыы уонна кыһалаҥ үлэҕэ ыытыы, малларын-салларын тутан ылыы саҕаламмыта. 
  Таатта улууһугар хомуньуустар ячейкалара кулун тутар 20 к. А.Е.Иванов-Кралин көҕүлээһининэн тэриллибитэ. 
  Ив.Григ.Турнин бэрэссэдээтэл, М. Харл. Огоюкин сэкэрэтээр, Мат. Наз. Максимов, Кап. Ив. Новгородов, Ив. Анд. Антонов, Вас. Степ. Гагарин, Ег. Ив. Сунхалыров, Ар. Фед. Манчурин чилиэн буолбуттара. 
  Биэс хонон баран, кулун тутар 25 к., 42 саастаах оскуола остуораһын Е.И.Сунхалыров көрдөһүүтүнэн уонна испииһэктээн биэрбитинэн, Таатта улууһуттан 1 категория (ол аата, саамай ыарахан хаайыылааах, кыһалаҥ үлэлээх, үп-мал былдьааһыннаах) изоляцияҕа 18 киһини, муус устар 3 к. өссө 14 киһини түбэһиннэрэргэ уурбуттар. 
  Кинилэр истэригэр: К. убайа И.Е.Кулаковскай — Оонньуулаах Уйбаан, чугас дьоно Нес.Плат.Слепцов, Ег. Дмит. Николаев, Анд. Иван. Слепцов, Вониф. Слепцов, Наз. Еф. Аммосов, үс аҕабыт — Зедгенизов, Ин. Попов, Ал.Некрасов уо.д.а. бааллара. Кинилэри, куоракка тутан киллэрэн хаайыыга укпуттара. 
  
  
  Муус устар 7—17 кк. Чурапчыга А.Ф.Бояров, К.А.Сокольников, С.В.Васильев, Е.И.Суҥхалыров, А.М.Дексиляхов, А.А.Пономарев салалталарынан ыытыллыбыт ревкомнар уонна дьадаҥылар конференцияларын уурааҕынан баай, сэниэ дьоннору тутан ылан хаайыыга уонна сибиниэс хостуур руднигар күһэлэҥ үлэҕэ ыытыы саҕаламмыта. Таатта улууһуттан изоляцияҕа  57 киһи түбэспитэ.
  
  
  Ыам ыйын 7—8 кк. Таатта хомуньуустарын ячейката Чөркөөххө маассабай миитин тэрийбит. 
  Миитиҥҥэ куораттан партинструктордар Н.Д.Кривошапкин-Субуруускай, А.Е.Иванов-Кралин, Семенов, Черных диэн дьоннор тахсан, баайдары утары, партия күүһүн, артыаллар наадаларын, абааһыны-таҥараны итэҕэйии сымыйатын туһунан араатардаабыттара. 
  К. бу миитиҥҥэ сэкэрэтээрдээбитэ уонна үөрэх туһатын туһунан тыл эппитэ (СР НА. 2 ф. 1 уоп. 565 дь. 11 л.).
  
  
  Миитиҥҥэ сылдьан, убайын дьылҕатын туһунан куоракка, И.Бараховка сурук ыыппыт быһыылаах диэн сабаҕалыыр син оруннаах буолуон сөп. 
  Ол курдук, Губчека быһаарыытынан ыам ыйын 16 к. И.Е.Кулаковскай хаайыыттан босхоломмута (СР НА. 2 ф. 2 уоп. 449 дь. 1 л. кэннэ.). 
  Үөрэх дьыла бүппүтүн кэннэ К., учууталлыырын тохтотон, аҥардас научнай үлэнэн эрэ дьарыктанаары, дьонун Анна Вонифатьевна Оросинаҕа дьукаахтаан баран, матырыйаал хомуйса Өймөкөөҥҥө барбыта. 
  Онон үлэтин кэпсэтэ, үлэлээбит матырыйаалын туттара куоратынан эргийбитэ. 
  
  
  Саха губерниятын норуот үөрэҕириитин салаатын 1920 с. бэс ыйын 10 к-тэн 1922 с. тохсунньу 1 к-гэр диэри оҥорбут отчуотугар: Бытарҕан тымныы кэмҥэ айанныырга, куоракка киирэргэ-тахсарга сэбиэскэй былаастан анал көҥүл наада буолан, К. балаҕан ыйын 26 к. 
  "Открытый лист" диэн кыраайы үөрэтэр подотдел аатыттан Саха губерниятын устун командировкаҕа сылдьарын туоһулуур, борогуонун төлөөн туран, дьаам сүүрдээччилэртэн биирдии көлөнү ылар быраап биэрэр биир сыл болдьохтоох, куораттан алтынньы 1 к. хоҥунна диэн суруктаах кумааҕыны Губерния Управлениетын пропуск биэрэр отделын сэбиэдиссэйэ С.Кабановаттан ылан дойдулаабыта. 
  К. туруорсубут боппуруостарыгар кыраайы үөрэтэр подотдел уполномоченнайа Г.А.Попов сэтинньи 11 к. суруйбут: — диэн эппиэтиттэн көрдөххө, К. күчүмэҕэй даҕаны күннэригэр научнай үлэнэн дьарыктаммыт, үлэлиир да санаалаах эбит (СР НА. 1480 ф. 1 уоп. 35 дь. 1 л.).
  
  
  Дойдутугар эргиллэн баран, ойууттар тустарынан уонна өс хоһоонноругар матырыйааллары хомуйа, Аллаҥҥа барбыта. Онон "КК" хоһоон алтынньы ыйтан ахсынньы ыйга диэри суруллубута. 
  
  
  Балаҕан ыйын 26 к. губревком бэрэссэдээтэлэ Ойуунускай, губвоенком Савлук, губчека бэрэссэдээтэлэ Агеев илии баттааһыннаах 162 №-дээх бандьыыттары уонна кинилэр диэки санаалаах дьону дьууктуур, кэргэттэрин хаайар, малларын-салларын былдьыыр 5-с армия командованиетын бирикээһэ халбаҥа суох толоруллуохтааҕын туһунан бирикээс тахсыбыта. 
  Онон Тааттаҕа губчека үлэһиттэрэ Акуловскай, Борун-Петухов, Кушнарев, С.М.Аржаков тахсаннар уонна Субуруускай, Сокольников охсуулаах этэрээттэрэ тэриллэн, дьону тутуу, малы-салы былдьааһын саҕаламмыта.
  
  
  Тааттаттан (Чөркөөхтөн) сэтинньи 26 к. С.М.Аржаков Ойуунускайга телеграбынан  С.М.Аржаков бирикээһинэн Аллараа Аммаҕа (Чычымахха) сэтинньи 15—19 кк. 21 күрээбит дьон малларын уопустаан ылбыттар (СР НА. 91 ф. 1 уоп. 1079 дь. 14—32 лл. кэннэ). 
  Поликарп Иванович Слепцов диэн Аллараа Аммаҕа олохтоох интеллигент Охотскайтан 1923 с. атырдьах ыйын 11 к. Н.Д.Субуруускайга суругар тоҕо күрээбитин маннык быһаарбыт: К. убайа, 57 саастаах, атаҕа арамачыыс буолан, олоппоһунан хаама сылдьар, бэйэтин алааһыгар хам-бааччы олорор улуус урукку кулубата, дьон-сэргэ аһары убаастыыр киһитэ, ырыаһыт идэлээх И.Е.Кулаковскай ити Амма Солобуодатыгар ыытыллыбыт дьонтон биирдэстэрэ этэ. 
  Биир үксүн убайын быыһаары буоллаҕа буолуо, сэтинньи 27 к. Баайаҕаҕа К. Бүлүүгэ үөрэппит киһитин С.М.Аржакову көрсүбүт. 
  Урут ылбыт "открытый лист" диэн командировкатын бланкатын "1922 с. алтынньы 1 күнүгэр диэри бэрилиннэ", диэн тэбэрдии гыннарбыт. 
  Туох кэпсэтии барбыта биллибэт буолан баран, П.А.Заболоцкай диэн ытык-мааны киһи кэпсээнинэн, Төрдүс Дьохсоҕон кырдьаҕастара нэһилиэктэн Оонньуулаах Уйбаан буруйа суоҕун туоһулуур кумааҕы ылан баран, киһибитин босхолооҥ диэн С.М.Аржаковка тиийэ сылдьыбыттар. 
  Ону Куоста Сокольниковтыын: "Бороҕоҥҥо ыыппыппыт. Онтон тиийэн босхолоо²", — диэбиттэр. 
  Бороҕоҥҥо тиийэн, киһилэрин булбакка, төннөн кэлбиттэр. 
  Ол икки ардыгар Сокольников, Аржаков куоракка баран хаалбыттар. 
  Куоратынан эмиэ ыйыталаспыттар да, булбатахтар. 
  Киһилэрин оннук сүтэрэн сырыттахтарына, сааһыары Амма Солобуодатыгар өлүгэ, саабыланан хайа охсуллан баран, суол кытыытыгар анньыллан турар диэн сурах кэлэн, былаастартан бэрт улахан көрдөһүүнэн көҥүллэтэн, тиэйэн аҕалан, чүөмпэҕэ уган ириэрэн, хайа охсуллубут сирдэрин чүмэчи буоскатынан самсаан көмпүттэр. 
  Суорун Омоллоон Оонньуулааҕы аҕалалларыгар К. хантан эрэ кэлбитэ, оскуола аттыгар сыарҕаҕа тиэллэн кэлбит убайын өлүгүн эмискэ көрөн, соһуйан: "Бу тугуй?" — диэн баран, тиэрэ таппыта, убайа буолан хаалбыт сурахтааҕа диэн кэпсиирэ.
  
  
  Бу Амма Солобуодатыгар дьону хайдах кэбилээбиттэрин туһунан икки докумуон баар. 
  М.А.Дьячковскай — К. кытта Чурапчыга бииргэ үөрэммит, кэнники Ойуунускай "коммунист №1" диэбит киһитэ, Сэһэн Боло абаҕата. 
  Кини Дм. Ив. Слепцов Мэҥэ улууһугар кулубанан үлэлии сырыттаҕына, сирэйгэ биэрэн, "Тыытыйбах" диэн хос ааттаммыт, хадаарынан, хахсаатынан баппатах киһи "Политический консерватизм буржуазной интеллигенции" диэн 1922 с. суруйбут ыстатыйытыгар: И.Дьячковскай диэн Амма улууһун Маҥнайгы Бологур нэһилиэгин киһитэ, үрүҥнэртэн 1922 с. тохсунньу 5 к. куоракка куотан киирэн баран, аймахтарыгар суруйбут: Бу докумуоннартан көстөрүнэн, И.Е.Кулаковскайы Амма Солобуодатыгар ыйтан ордук сордоон-муҥнаан баран, ахсынньы 29 күнүн эрэ иннинэ тыынын быспыттар. 
  
  Онон 1921 с. бүтүөр диэри К. научнай экспедициятыгар Тааттанан, Алланынан сылдьан, хоһооннорун суруйарын тохтоппотоҕо. 
  "КК", омос көрдөххө, бу үлүгэр будулҕаннаах кэмҥэ суруллуо суоҕун курдук, туох да кыһалҕата суох олоҕу көрдөрөр айымньы. 
  Ол гынан баран поэт айар үлэтин лабораториятын кэрэһилиир айымньы буолар. 
  Төһөнөн олоҕо ыарыыр да, поэт кэнники сылларга олох кэрэтин, тыынар тыыннаах барыта олоххо тардыһыылааҕын туойара күүһүрбүтэ.
  
  
  "КК" К. 1925 с. тахсыбыт "Ырыа-хоһоон" кинигэтигэр бэчээттэммитэ.
  
  БМОТ бэчээттэммит "КК" автор СТ-һэ буолар. Манна "Куорат кыыһа" диэн хоһоонун "бастакы чааһа", оттон "Куорат кыргыттара" диэн хоһоонун "иккис чааһа" диэн бэлиэтээбит. 
  
  1924 с. ахсынньы 23 к. Н.Е.Афанасьев солбуйар бэрэссэдээтэллээх, М.П.Слепцов сэкэрэтээрдээх, П.АСлепцов, К. чилиэннэрдээх уонна көннөрү үлэһит Н.Н.Павлов ЛТХ: "2 чаастаах  "Куорат кыыһа"ырыаны иһиттибит уонна туох да уларытыыта суох ылынарга" диэн уураахтаабыттар (СР НА. 60 ф. 5 уоп. 16 дь. 31 л.). 
  
  
  1946 с. таһаарыыга "КК" поэма икки чааһын комиссия айымньылар суруллубут сылларынан тус-туспа бэчээттээбитэ.
  
  1957 с. бэчээттэммит кинигэҕэ "КК" диэн уопсай аатынан редколлегия ыыппыт.
  
  К. "КК" хоһооно маннык хомуурунньуктарга тахсыбыт:
  1. ЫХ—25. 2 ч. — С. 1—23. 
  2. ЫХ—46. — С. 210—220. 
  3. ЫХ—57. — С. 154—172. 
  4. ЫХ—78. — С. 166—179. 
  5. ЫХ—86. — С. 52—65. 
  6. Төрөөбүт литературабыт: 7 кылаас хрестоматията, / С.К.Колодезников, Е.К.Васильев оҥордулар. — Якутскай, 1993. — С. 111.
  
II
  
   Ө.Ө. "КК" поэмата, бэйэтэ бэлиэтииринэн, икки чаастаах биир айымньы буолар. 
  Поэт оччолорго саҥа үөскээн эрэр куорат олоҕун ойуулуур, ХIХ үйэ бүтэһигинээҕи куорат кыргыттарын көрдөрөр. 
  Куорат кыыһа поэт үгүстүк ойуулаабыт тыатын дьахтарыгар уун-утары турар образ буолар. 
  Ол курдук бэлэми кэрбээччи көлдьүн олоҕу, көрү-нары, оонньууну эрэ батыһар, олох төрүттэрин, үлэ-хамнас туһунан өйүгэр да оҕустаран көрбөт, туһалааҕы толкуйдаабат. 
  Поэт кинилэри "олох-дьаһах туһун ончу толкуйдаабатылар, сүөһү-ас туһун сөргүтэн көрбөтүлэр" диэн тылларынан сууһаран туран кириитикэлиир. 
  Поэт куорат, сайдыылаах олох көстүүтүн быһыытынан, саха киһитин характерын уларытарын, майгытын-сигилитин алдьатарын өтө көрбүтэ.
   Ол эрээри автор бу кыргыттары аҥардас күүлэйи батыһааччылар курдук өйдөөбөттөрүн туһугар маннык быһаарары наадалааҕынан ааҕар: "Манна содур майгы ойууланарын курдук өйдүүр сатаммат, төттөрүтүн, ХIХ үйэ бүтүүтүнээҕи баай ыал кыргыттара уолаттары кытта төһө да бодоруспуттарын иһин, майгыларынан-сигилилэринэн ыраас буолаллара, кыыс оҕо чиэһин сүтэрбэт саха үгэһин, абыычайын кытаанахтык тутуһаллара". 
  Ол аата куорат кыргыттара, автор быһаарарынан, "олох куһаҕан өрүттэрин өйдөөбөт", оччотооҕу олохсуйан эрэр быһыы-майгы сиэртибэтэ буолаллар эбит. 
  
III
  
   1925 с. таһаарыыга автор айымньыта итинник тус-туспа төбөлөнөн бэчээттэммитэ гынан баран, ис хоһоонуттан көрдөххө, икки чаастаах биир айымньы курдук ааҕыллар: "Куорат кыыһыгар" ойууламмыт геройдар киэһээҥҥи көрдөрө-нардара, олохторо "бии кыргыттар" диэн саҕаланан "КК" кэпсэнэр. 
  Тылыгар-өһүгэр сүрүн уратытынан нууччалыыттан киирбит тыллары элбэхтик, хас строка аайы кэриэтэ туттар. 
  Ол тыллары сахалыы суруйуутугар К. бэйэтэ оҥорбут быраабылаларын тутуһар буолан айымньы текситтэн туоратык көстүбэттэр, мунаарыахтарын сөп диэбит түбэлтэлэригэр нууччалыы быһаарыылары оҥортообут. 
  Итинник сахатытыы түмүгэр айымньы ритмикатыгар нуучча тылыттан киллэриилэри киһи иҥнибэккэ ааҕар.
  Хас да сиргэ, атын айымньыларыгар курдук, К. сөбүлээбэт түгэннэригэр чабырҕах ритмикатын туттар:
Кэрии кэтэх,
Дьоруо тобук, 
Сүүрүк сүһүөх,
Үҥкүү өттүк
Битии бэгэччик...
  Бу строкалар ритмическэй тутуллара биир (2—2 сүһүөхтээх тыллар), строка сүһүөхтэрин ахсаана тэҥ — түөртүү, бүтэһик эрэ строкаҕа биир сүһүөх эбиллэр. 
  Итинник холобур "КК" сэниихтэри (женихи) күлүү гынар ойуулааһыҥҥа булуохха сөп: "чоноһуйбут-чолоһуйбут" диэн тыллар дьүөрэлэһиилэрин биир үүт түһэрэн 9—10 сүһүөхтээх 15 строканы субуруччу киллэрэр.
  
  
  Бу икки чаастар уопсай тутуллара уратылардаах. "Куорат кыыһыгар" кыыс тугунан дьарыктаммыта бэрээдэгэ кэһиллибэккэ утум-сутум ойууланар. 
  Оттон "КК" кэпсээччи киһи, норуот ырыатыгар кэриэтэ, кэпсээнин чаастарга араартыыр. Бастаан кыргыттар ыалга киириилэрин хоһуйар, онтон кинилэр кэпсэтиилэрин "итини сибикилээн биллэхпинэ" — диэн баран сыанабыл биэрэр. 
  Ити кэнниттэн "хайҕаллаах хабалыар хайдах буолар эбит диэтэргит" — диир уонна кыргыттар хайдах уолу сөбүлүүллэрин ырытар. 
  Ону автор кэпсээнин ситимин быһан, киллэһик курдук оҥорор уонна "Уолаттар тустарынан уурайан/ Урукку кэпсээммин уһаттахпына" диэн баран кыргыттары ойуулааһыныгар төннөр. 
  Онон балачча уһун кэрчик (350 строка) чаас-чаастарга араарыллан ааҕарга, өйдүүргэ табыгастаах буолан хаалар.
  
  
  Хоһооннорун тутула эмиэ кыра уратылардаах, ону маннык чахчылартан да көрүөххэ сөп:
  
  1) Аллитерация бастакыга 42%, иккискэ 54%.
  2) Строкалар бүтүүлэрин дьүөрэлэһиитэ бастакыга 71%, иккискэ 77%.
  3) Строка иһигэр аллитерация бастакыга 54%, иккискэ 42%.
  Итиннэ иккис чааска аллитерация уонна рифмалаһар тыл ахсаана элбээн строка иһинээҕи дьүөрэлэһии 12% намтаабыт.
  
  
  Рифмалаһар тыллар бастакы чааска үксэ билиҥҥи кэмҥэ туруоруллубут буоллахтарына, иккис чааска соторутааҕыта ааспыт кэминэн бэриллибиттэр: "бардылар", "холбостулар", "муһуннулар" уо.д.а. 
  Хас да сиргэ К. саха поэзиятыгар букатын хойут хойдубут араас саҥа чаастара рифмалаһыыларын туттар: "Уолелар — бойбороҥностулар", "Даасалар— сайбараҥнастылар", "Бараасалар — байбарыҥнастылар", "долгунугар — муҥнаннылар" уо.д.а.
  Үгэс курдук, тыллары хатылаан строка бүтүүтүн дьүөрэлэһиннэриитэ элбэх.
  
  
  Ритмическэй тутулларыгар иккис чааска элбэх сүһүөхтээх строкалар ахсааннара улааппыт: 9-н ордук сүһүөхтээхтэр "Куорат кыыһыгар" 28% ылаллар, оттон "КК" ити көрдөрүү 36% тиийбит, бастакыга суох бэл 14, 15, 17 сүһүөхтээхтэр баар буолбуттар. 
  Ити бу чаастары ааҕыы интонациятын биллэр уратылаах оҥорор.
  
  
  Уопсайынан эттэххэ, айымньы ис хоһоонугар бу кыргыттар саха буолалларын кэрэһилиир ымпыктааһын да, ойуулааһын да, тыл-өс да суох. 
  Манна ойууланар ыччаттар саха буолалларын автор бэлиэтээһиннэриттэн эрэ чуолкайдык билэбит. 
  
IV
  
  "Куорат кыыhа "ЫХ—46 (с.177-183) уон алтыс айымньынан "Бастакы чааhа" диэн быһаарыыта суох туспа киирбит, суруллубут сирэ, сыла анаан ыйыллар: Бодойбо, 1916. ЫХ—57 (с.154-160) уон үһүс айымньынан "Бастакы чааhа" диэн быһаарыылаах киирбит уонна суруллубут сирэ, сыла ыйыллыбыт: "Бодойбо, 1916 с.". ЫХ—78 (с.166-179) уон алтыс айымньынан "Бастакы чаас" быһыытынан киирбит, суруллубут сирэ, сыла анаан ыйыллыбатах.
  
  
  Тиэкистэргэ уларытыы суох. 
  СБ-тигэр грамматика быраабылаларыгар сөп түбэһиннэрэн, бары таһаарыыларга уларытыылар бааллар.
   86, 105, 110, 117, 160-с строкаларга автор СБ-тэ [—] строка бүтэһигэр икки туочуканан [:] эбэтэр [;] солбуллубут. 
  175 строкаҕа СБ-тэ турбатах. Таһаарааччылар ситимэ суох холбуу этии эбэтэр тэнийбит судургу этии киэбинэн СБ-тин уларыппыттар. 
  Ол эрээри автор туруорар СБ-тэ [—] ойуулаан хоһуйууга соһуччу уларыйыыны эбэтэр утарыта өйдөбүлү чопчулааһын быһыытынан ордук табыгастаах.
  
  
  Хос быһаарыыларга ЫХ—46 түөрт тылы эбии киллэрэр: "көтүүн", "чаанчыйбатылар", "маалҕаар", "оноолоох сон", "силээхтэ", "сабыйда". 
  ЫХ—57 уонна ЫХ—78  эбиитэ суох автор быһаарар тоҕус тылын киллэрэр. 
  
  
  Комментарийдарга автор быһаарыыта бары таһаарыыларга уларыйыыта суох хатыланар. ЫХ—57 уонна ЫХ—78 манна эбии "Куорат кыыhа" уонна "Куорат кыргыттара" диэн икки чаастаах биир айымньы буолара ыйыллар. 
  
  
  "Куорат кыргыттара"ЫХ—46 сүүрбэһис айымньынан "Иккис чааhа" диэн бэлиэтээһинэ суох киирэр. 
  Суруллубут сирэ, сыла ыйыллар: 1921 с., Алдан (с.210-220). ЫХ—57 уон үһүс айымньынан "Иккис чааhа" диэн бэлиэтэнэн "Куорат кыыhын" кытта холбуу киирэр. 
  Суруллубут сирэ, сыла туспа ыйыллар: 1921 с., Алдан. ЫХ—78 эмиэ ЫХ—57 курдук киирбит. 
  Манна "1921 с., Алдан" диэн иккис чааска сыһыаннаахтык ыйыллыбыт.
  
  
  Тиэкискэ уларытыы суох. 
  Нууччалыыттан киирии тыллары (сорохторун), кыргыттар ааттарын (барыларын) СТ-кэ автор "сахатытан" киллэрэр уонна манан куорат кыргыттарын характеристикалыыр ис хоһоонноох ойуулааһынын бэлиэтиир. 
  Таһаарыыларга бу тыллар нууччалыы суруллаллар. 
  Холобур, СТ-кэ уонна таһаарыыларга тэҥнээн көрдөххө маннык: 164-с строка: Альбуом — альбом; 187-с строка: Маасалар, Даасалар, Саасалар — Машалар, Дашалар, Сашалар; 190-с строка: Уолэлар, Пуолэлар — Олялар, Полялар; 212-с строка: Кыларниэт — Кыларнет (ЫХ—46), кыларыньыат (ЫХ—78) уо.д.а.
  
  
  СБ-тигэр грамматика быраабылаларыгар сөп түбэһиннэрии киэбинэн, уларытыылар киирбиттэр: холобур, 21-с строка [,] оннугар [.], 119-с строка [—] оннугар [:] эбэтэр [:-] уо.д.а. 
  Ол эрээри СБ-тин солбуйсуулара айымньы ис хоһоонун өйдүүргэ уларытыыны, мунаах түгэннэри киллэрбиттэр.
  
  
  Хос быһаарыыларга ЫХ—46 эбии алта тылы киллэрэр: "көтүүн", "чаанчыйбатылар", "маалҕаар", "оноолоох сон", "силээхтэ", "сабыйда". ЫХ—57 уонна ЫХ—78 автор быһаарар сүүрбэ сэттэ тылыгар эбиини киллэрбэттэр. 
  
  
  Комментарийдарга ЫХ—46 автор бэлиэтээһинин киллэрэр (с.317). ЫХ—57 уонна ЫХ—78 (с.293) эбии "Куорат кыыhа" уонна "Куорат кыргыттара" икки чаастаах биир айымньы буолалларын ыйаллар. 
  Бу санааны ЫХ—57 маннык бэлиэтээһининэн чиҥэтэр: "Бу айымньы урукку таһаарыыларга, уопсай заглавиета суох, "Куорат кыыhа" уонна "Куорат кыргыттара" диэн тус-туспа айымньы курдук бэчээттэммитэ. 
  Ол — Кулаковскай кинигэтин бастакы редакцията (1924—1925 сс.) ситэ болҕойон көрбөтөҕүттэн тахсыбыта. 
  Дьиҥэр Кулаковскай типографияҕа биэрбит машинкаҕа бэчээттэммит рукопиһыгар "Куорат кыыhа" диэн хоһоонун заглавиетын анныгар бэйэтин илиитинэн скобка иһигэр "бастакы чааһа" диэн суруйбут. 
  Оттон "Куорат кыргыттара"диэн хоһоону заглавиетын анныгар эмиэ скобка иһигэр "иккис чааһа" диэн бэлиэтээбит (ЫХ—57, с. 300-301). 
  

ЭР АҺЫЫТА
  
"ЭА" 1916 с. Бодойбоҕо суруллубута. 
1915-1916 с.с. К. Хачыкаакка уонна Бодойбоҕо олорон ааспыт сылларыгар кинини көрбүт Хачыкаат нэһилиэгин олохтооҕо Д.В.Куприянов "Бириискэлэргэ сылдьан дьону кытта үгүстүк кэпсэтэрэ, олохторун үөрэтэрэ, оонньууну-көрү тэрийэрэ, ыһыахха улахан, идэлээх кылыыһыттары кытта утаа-сабаа, илин-кэлин сылдьыһан тэ²²э эрийсэн оонньуура... 
Качинскай үрэх төрдүгэр Якутскай дэриэбинэ диэн олохтоммута. 
Улуус-улуус ааттаахтара мустан оонньуур-көрүлүүр, түмсэн арахсар аартыктара этэ... күөн былдьаһан даҕаны, көргө да мусталлара. 
£ксөкүлээх £лөксөй итинник дьоннуун тустара. 
И²иирдээх, сүһүөхтээх, кытаанах, модьу киһинэн биллэрэ... тустуу буоллар эрэ дьулайбакка үлүбүөй киирэн тустубутунан барара уонна тустууну олус сөбүлүүрэ. 
Сылбырҕа, быраҕыылаах тустааччы этэ. Утарсааччылара бэркэ сэрэ²кэдийэр буолаллара" – диэн кэпсээбитин Пестряков Н.С. суруйан хаалларбыт.  


     К. 1924 с. диэри айанын испииһэгэр кини Бодойбоҕо 1910-11, 1915—1917 сс. кыһын биирдэ, сайын иккитэ, оттон Бодойботтон бириискэлэргэ биэстэ сылдьыбытын бэлиэтээбит. (СР НА. 1480 ф. 1 уоп.дь. 7 л. кэннэ — 8 л. кэннэ).
     
     
  Хоһоон аан бастаан К. ЫХ—25 хомуурунньугар бэчээттэммитэ. 
  БМОТ бэчээттэммит "ЭА" автор СТ-һэ буолар.
  
  
  1924 с. ахсынньы 26 к. А.Ф.Бояров бэрэссэдээтэллээх, М.П.Слепцов сэкэрэтээрдээх, Н.Е.Афанасьев, К. чилиэннэрдээх уонна сүбэ куоластаах П.В.Слепцов, Н.Н.Павлов ЛТХ: "Эр аһыыта" хоһоону иһиттибит уонна "сэттэ сирэҕэс", "тоҕус дьөлөккөй", "аҕыс хайаҕас" диэн кыбыстыылаах терминнэри устан, киэҥ эйгэҕэ биллибэт "хабыыла баарым" диэни элбэх точканан солбуйан баран ылынарга" — диэн уураахтаабыттар. 
  Оттон М.П.Слепцов бэйэтэ туһунан: "Бу кыбыстыылаах диир терминнэргит дьиҥ олоҕу көрдөрөллөр, онон хаалыах тустаахтар" диэн санаалааҕын эппит (СР НА. 60 ф. 5 уоп. 16 дь. 32 л.).
  
  
  К. "ЭА" маннык хомуурунньуктарга тахсыбыт:
  1. ЫХ—25. 2 ч. — С. 36—48. 
  2. ЫХ—46. — С. 184—192. 
  3. ЫХ—57. — С. 130—139. 
  4. ЫХ—78. — С. 180—187.
  
II
  
   Саха киһитэ аһыытын ытаан-соҥоон көрдөрбөт. 
  Нуучча фольклоругар маннык түгэҥҥэ туттуллар "плач" диэн ааттаммыт жанр баар эбит. 
  Сорох норуоттарга киһи өллөҕүнэ, анаан ытыыр дьону ыҥыраллар эбит. К. "ЭА" хоһоонун ытабыл-ырыа киэбинэн биэрэр эрээри, ону аһыыга ылларбыт дьахтар бүөмчү ис санаатын, монологун курдук өйдүөххэ сөп. 
  Поэт сахалар аһыйар-уйадыйар уйаҕас дууһалаахтарын арыйан көрдөрөр. 
  Автор саха ыалыгар эр киһи аҕа баһылык, көмүскээччи, иитээччи-аһатааччы быһыытынан суолтатын туһунан санааны этэр. 
  Эр киһи өллөҕүнэ, дьоно тулаайахсыйаллар: аҥардас дьахтар ыал аатыттан ааһар, баайа-дуола эстэр, оҕолуун-бэйэлиин кумалааҥҥа бараллар. 
  Онон дьахтар: "Биэбэкэйим кэриэтэ мин кэбэлкэй ииннэммитим буоллар иккитинэн ордук буолуо этэ", — диирэ оруннаах. 
  Ону кытта поэт манна дьахтар уонна эр киһи сыһыаннаһыыларын көрдөрөр.
   Кини өс хоһооннорун ырытарыгар "Дьахтар арай умуһаҕын буоругар хараҕа туолар" диэни "дьахтар олоххо тугунан да астымматын туһунан этиллэр" диэн быһаарбыт. 
  Поэт хоһоонугар дьахтар олоҕун кэлин ырыҥалаан өйдөөбүтүн, эрин хомоппутун-хоргутуннарбытын хойутаан кэмсинэрин, кини үтүөтүн-өҥөтүн дьэ сыаналаабытын күүстээх тылларынан дьахтары бэйэтин ытатан-соҥотон ойуулуур. 
  Дьахтар кэргэнин аһыйара, таптыыра, кини оннугар бэйэтэ да толук буоларын кэрэйбэтэ көстөр. 
  Бу айымньыга Ө.Ө. эмиэ саха дьахтарын типическэй мэтириэтин айбыт.
  
III
  
  Бу саха литературатыгар оччотооҕуга да, билигин да сонун жанрынан көстөр. 
  Г.М.Васильев этэринэн, К. атын омуктарга баар дьону көмүүгэ дьахталлар иэйэн-куойан ытааһыннара норуот ырыатын туспа көрүҥүн быһыытынан сылдьарыттан сиэттэрэн суруйбут буолуохтаах. 
  Саха дьахтара бу айымньыга курдук хаһан да дьон истэригэр саҥа таһааран ытаабат-соҥообот, кэпсээбэт.
  
  
  Ол да буоллар поэт айымньытын геройун сүрэҕин ыарыытын, дууһатын айманыытын чаҕылхайдык биэрэр. 
  Ити эрин аһыйар дьахтар субу-субу: "Ыый-ыый ыыйыкпыан! Аай-аай аайыкпыан!" — диириттэн (13 төгүл) эбэтэр:"һууй, һууй, һууй!" – диэн уһуутааһыныттан да көстөр. 
  Муҥутуур тыҥааһыннаах киһи саҥатын биэрээри автор дорҕооннор дьүөрэлэһиилэрин элбэтэр. 
  Холобура "Төрүү илигиттэн түҥнэри төлкөлөппүт" айымньыга баар дьахтар саҥатыгар тэҥнээтэххэ, "ЭА" аллитерация, рифма ахсаана улааппыт: 47% — 52% уонна 50%-ттан 70% диэри. 
  Оттон строка иһигэр дьүөрэлэһии 32-ттэн 45% тиийбит. 
  Ити бу айымньыга элбэх сүһүөхтээх, 4,5—6 тыллаах строкалар өлүүлэрэ улааппытын үрдүнэн буолбут.
   Ол аата строкаҕа сүһүөх ахсаана улааппытын да иһин (9—15 диэри сүһүөхтээхтэр 31% буолбуттар) ис тутулларын ритмиката чуолкай буоларыгар көмөлөөх. 
  Ону маннык холобурдарынан да көрүөххэ сөп: 
  
  
  1. 12-лии сүһүөхтээхтэр: 
Эрэмньилээхэй эрикэйим оҕотун...
Төрүт өбүгэ төлкөтө эбитэ дуу...
Ханныгы хайтаҕы даа аҕаллаҕына ... уо.д.а.
  2. 14 сүһүөхтээх:
Этэ-тыына, эйэргии эккэлии олороро... уо.д.а.
  Айымньы тутула чуолкайдык араарыллар, темалар солбуйсууларыттан тахсан кэлэр: кэргэн өлүүтүн хомолтото, эр киһи тыыннааҕар хайдах олорон испиттэрэ, эрин үтүө быһыытын-майгытын хайҕааһын, бэйэни сэмэлэнии, тыыннаах хаалбыттары күүтэр ыар олох, тапталлааҕа ииҥҥэ сытарын саныы-саныы уйадыйыы...
  
  
  Бу хоһооҥҥо К. бэйэтин омугун уйулҕатын дириҥник билэрэ көстөн ааһар. 
  
IV
  
   "ЭА" хоһоон ЫХ—46 (с.184-192) уонна ЫХ—78 (с.180-187) уон сэттис, ЫХ—57  (с.130-139) тохсус айымньынан киирбиттэр.
  
  
  Тиэкискэ уларытыы суох СБ-тигэр таһаарыыларга үһүөннэригэр 73, 161-с строкаларга автор СБ-тин [!] оннугар [?!] туруоруллубуттар. 129, 130, 135-с строкаларга сирэй саҥа быраабылаҕа олоҕурар бэлиэлэрэ [,-] эбии туруоруллубуттар.
  
  
  Хос быһаарыыларга ЫХ—46 сэттэ тылы эбии киллэрэр: "эҥэлэйим оҕото", "аҕамнара", "туох буоруйбут туолуйан", "ньахсаабыт", "огдолуйуу", "тоттук", "суорума оҥоһуу". ЫХ—57 уонна ЫХ—78 эбии суох, автор быһаарар уон биир тыла киирэр. 
  
  
  Комментарийдар бары таһаарыыларга суохтар.
  
БЫЛЫРГЫЛЫЫ АЛГЫС
  
     "БА" Бодойбоҕо 1916 с. суруллубута. 
     1916 c. балаҕан ыйын 26 к. К. чугас доҕотторо Илин-Ха²алас улууһун Ма²найгы Тыыллыматыттан төрүттээх Г.В.Никифоров, Хачыкаатыттан С.П.Барашков уонна Иккис Дьөппөнүттэн В.Ф.Артамонов буолан "Илин-Ха²алас улууһун кыаммат-түгэммэт ыалларын оҕолоро улуус оскуолаларын бүтэрэн баран куоракка киирэн үөрэнэр үптэрэ суох буолан үөрэҕэ суох хаалаллар. 
     Онон Дьокуускайга бэйэбит үппүтүгэр толору хааччыллыылаах 30 уол оҕо олорор пансион дьиэтин эһиилги үөрэх дьылыгар киирэр курдук тутарбытын кө²үллээ" диэн Якутскай губернатарыгар көрдөһүү түһэрбиттэр.
     
     
     Ө.Ө. "Саха интеллигенциятыгар" суругар "Төлкөбүт тардан биһиэхэҕэ, сахаларга, эргиэн бөдө² операцияларынан дьарыктанар киһи мыыммат дьоннордоохпут ( Кириллин Д.В. тылб.) "- диэбитэ уонна мастан о²оһуллар матырыйааллары, эти-арыыны бириискэлэргэ таһар А.Н.Жиркову, С.П.Барашковы, П.Д.Тихоновы; түүлээҕинэн уонна уу оҕуһун муоһунан эргинэр А.И.Жиркову, В.Никифоровы, Н.О.Кривошапкины, И.П.Антипины, Г.В.Никифоровы, И.Т.Павловы ааттаталаабыта. 
     "Ґөһэ ааттаммыт дьоннор олохторун уопсай туруга тупсар – онон кинилэр саха народнаһын кэлэр чэгиэн ара²ата буолаллар; мин бигэтик итэҕэйбитим курдук, кинилэр ортолоругар культураҕа уонна үөрэҕириигэ бары бүттүүн ы²ырыыны эрэ күүтэр, ийэ дойдуларын уйгутун туһугар бэйэлэрин дохуоттарыттан тыһыынчанан үбү куду анньарга бэлэм үтүөкэннээх патриотическай дьулуурдаах дьоннор көстөллөр ( Кириллин Д.В. тылб.)" – диэн тоһоҕолоон суруйбута. 
     
     
     Ө.Ө. эппит "саха народнаһын... чэгиэн ара²ата, патриотическай дьулуурдаах" С.П.Барашков, Г.В.Никифоров уонна В.Ф.Артамонов " культураҕа уонна үөрэҕириигэ бары бүттүүн ы²ырыыны" күүппэккэ эрэ "ийэ дойдуларын уйгутун туһугар бэйэлэрин дохуоттарыттан тыһыынчанан үбү куду анньан" пансион туттарарарга дьулуспуттар.
     
     
     Бу дьонтон 1871 с.т., бэйэтин кэмигэр баайынан да, үтүө санаатынан да киэ²ник биллибит Василий Фомич Артамонов эрэ аата билигин киэ² ара²аҕа биллибэт.
     Кини Дьокуускайга Набережнайга уулуссаҕа уонна Глухой (Орлянскай) переулокка турар дьиэлэрдээх этэ. Ө.Ө. дьиэ кэргэнин кытта ыаллыы олорбуттара. 
     "Сахалар союзтарын" актыыбынай кыттыылааҕа. 1906 с. тохсунньу 4 к. буолбут союз тэриллэр мунньаҕар кини КК чилиэнигэр кандидатынан талыллыбыта. 
     Тохсунньу 19 күнүгэр союз атын чилиэннэрин кытта В.Ф.Артамонов эмиэ хаайыллыбыта. 
     Кини туһунан Ф.Сивцев аҕабыт уонна П.А.Ойуунускай суруйан хаалларбыттар. (СР НАС, Ф.3, Оп.20, Д.12, Л.137-138.; Ойуунускай П.А. Ааспыт күннэр-дьыллар// Ойуунускай П.А. Талыллыбыт айымньылар. 2 том.- Дьокуускай.-1993. – С. 350-351).  
     Ахтыылар демократическай өйдөөх-санаалаах, оччотооҕу общество инники күөнүгэр сылдьыбыт, билигин дьо²²о о²орбут үтүөлэрэ-ө²өлөрө умнууга хаалбыт дьоннортон биирдэстэрэ Артамонов буоларын кэрэһэлииллэр.  
     Революция Артамоновтар дьиэ кэргэнин олоҕун ытыйахтыы ытыйбытын, В.Ф.Артамонов Г.В.Никифоровтыын кыһыл террортан куотан 1919 с. ахсынньы 14 к. төрөөбүт сирдэриттэн кый-мырах барбыттарын туһунан С.А.Новгородов инитигэр Андрейга суруйбут. 
     (РНА СС ДЬНК архыыба. Ф.4, Оп.9, Д.69, Л.4.). 
     1926 с. от ыйын 9 к. М.Н.Артамонова оччотооҕуга САССР Ис Дьыалатын наркомунан үлэлии олорор Р.Ф.Кулаковскайга Глухой переулокка турбут, судаарыстыба суотугар барбыт дьиэтин-уотун төнүннэрэллэригэр көмө көрдөөн сайабылыанньа түһэрбит. 
     Манна кини кэргэнэ Василий Фомич Артамонов, бэйэтин өйүнэн-санаатынан даҕаны, ыалдьа да сылдьарынан өрө турууга кыттыспатаҕа, 1921 с. бүтүүтүгэр Харби²²а эмтэнэ тиийбитэ уонна 1923 с. олунньу 15 к. ыалдьан өлбүтэ диэн суруйбут. (СР НА, Ф.50, Оп.1, Д.226, Л.8). 
     
     
     Ити буолан, киһи аймах үчүгэйтэн үөрүөн кэриэтэ куһаҕаны була сатыыр  кэдэрги кэмэлдьилээҕинэн, бу Ха²алас үс киһитин үтүө быһыытын дьон-сэргэ үөһэ-та²нары сыымайдаан, куолулаан, куомуннаан барбыттарыттан абаран Ө.Ө. доҕотторун көмүскэспитэ.  
     Бастатан туран 1916 с. бүтүүтэ кини улахан "На якутов не угодишь" диэн ыстатыйа суруйан хаһыакка ыыппытын тоҕо эрэ бэчээттээбэтэхтэр. Ө.Ө. уола Р.А.Кулаковскай сатаан харыстаан бу ыстатыйа сүппэтэ-өспөтө. 
     Ыстатыйаҕа Ө.Ө. бэйэтин доҕотторун үтүө санааларын аһары улахан суолталааҕынан ааҕарын суруйар. "...Мин бэйэм даҕаны ити үтүөнү саҕааччылары хомотор, сүөргү тылы-өһү истибитим... үөҕээччилэртэн бэйэлэриттэн  киһи кыбыстар... Хол. сорох сахалар: "Баайдарын батарар сирдэрэ суох буолан ыскайданан эрдэхтэрэ"- дииллэр. 
     Атыттар: "Босхо кэлбит үбү матайдаабакка"- дэһэллэр. 
     "Баайдарыгар тотумуна, аны мэтээлгэ, наҕараадаҕа саантаабыттар дии" – диэн тойоннуур эмиэ баар. 
     Оттон саамай тии² мэйиилээхтэрэ уонна оройдоох ордугумсахтара бэрт диэн үчүгэйдик эргитэн таһааран бу үптэрин үтүө дьыалаҕа сиэртибэлиир дьону бэйэлэрин эрэ иннилэрин көрүнэллэр диэн тутах патриотизм²а буруйдууллар.  
     Төрөөбүт-үөскээбит улуустарын эрэ туһунан буолбакка бүтүн саха норуотун туһунан саныахтаахтар үһү. 
     Ити эмиэ а²ардас дойҕохтооһун. 
     Хайдах үс эрэ киһиттэн,  онтон биирдэрэ биир мөлүйүөннээх, оттон иккитэ баара-суоҕа 150-200 тыһыынчалаах солкуобай үптээх, бүтүн уобалас наадатын толуйар пансион аһыахтааххыт диэн модьуйуохха сөбүй!?...  
     Атын улуустар кэнэн сахалара "биһиги пансион аһыахха айылаах үптээх баайдарбыт суохтар" дэһэллэр. 
     Оттон оннук улахан баайдара суох буоллахтарына отут эбэтэр үс сүүс сэниэ дьон көстөө эбиттэрэ ини. 
     Тиһэҕэр тиийэн, бар дьонтон барытыттан пансион тутарга сөптөөх үбү хомуйар тоҕо табыллыбатый!?... 
     Бу дьон арыгы монопуолдьуйатын саҕана ону иһээри сылга 500000 солк. тиийэ хаччыны булаллар этэ буолбаат, оттон билигин хаартыга итиннээҕэр быдан элбэх үбү сүүйтэрэллэр буолбатах дуо!?...
      Бэйэтин дьи²нээх соругун таһынан бэйэлэрин үптэринэн баай сахалар пансион аһаллара атын өттүнэн сүрдээх улахан уонна дири² суолталаах: бу пансион аһыллыыта дьон-сэргэ тү²кэтийэн хаалбыт олохторуттан уһуктан сырдыкка, үөрэххэ, кэрэҕэ тардыһыытын чаҕылхай кэрэһитэ буоларын ааһан баайдар, тойоттор дойдуга, норуокка туһалаах буолуохтаахтарын өйдөөн, онно баҕаран эрэллэрин туоһута... 
     Итинтэн биһиги үөрүөхтээхпит эрэ уонна итинник дьону (баайдары эмиэ) барытын күүс тиийэринэн өйүөхтээхпит эрэ..." (Л.К. тылб.) (НА РС(Я), Ф.1480, Оп.1, Д.16, Л.1-2).
     
     
     Пансион аһыллыытыгар К. "В.Ф.Артамоновка" диэн хоһоонун аахпытын бу үөрүүлээх тэрээһи²²э сылдьыбыт дьон ахтыбыттар. 
     Ааһа баран, кинилэр хоһоону нойусуус өйдөөн хаалан уонна "Алгыс" диэн ааттаан бэрт өр кэм²э дьо²²о иһитиннэрэ сылдьыбыттара көлүөнэттэн көлүөнэҕэ бэриллэн, кэлин кумааҕыга суруллан архыыпка туттарыллыбыт. 
     Оттон баччаа²²а диэри бэчээккэ тахса илик хоһоону К. бэйэтин суруйуутуттан Г.Ф.Неустроев 1922 с. сэтинньи 10 күнүгэр устубута архыыпка харалла сытар. (РНА СС ДьНК архыыба, Ф.4, Оп.26, Д.28, Л.38-47.). 
     
     
     "В.Ф.Артамоновка" хоһоон улаханнык кылгатыллан, кыратык өссө чочулла түһэн баран "Былыргылыы алгыс" ("Благословение по-старинному") диэн аата уларыйан  ЫХ—24  бэчээттэммитэ. Автор илиинэн суруйуута суоҕунан бу таһаарыы автор СТ-һэ буолар.
     
  1924 с. сэтинньи 20 к. Н.Е.Афанасьев солбуйар бэрэссэдээтэллээх, М.П.Слепцов сэкэрэтээрдээх, П.А.Слепцов, К. чилиэннэрдээх ЛТХ: "Кулаковскай "Былыргы алгыс" диэн хоһоонун иһиттибит уонна туох да уларытыыта суох ылынарга" диэн уураахтаабыт (СР НА. 60 ф. 5 уоп. 19 дь. 9 л.). 
  
  
  Итинтэн көстөрүнэн, хоһоон маҥнайгы аата "Былыргы алгыс" диэн эбит.
   Онтон кинигэҕэ тахсарыгар "Былыргылыы алгыс" буолбут. 
  Хаһан уонна ким уларыппыта биллибэт. 
  Арай 1923 с. сахалыы үөрэх кинигэлэрин оҥорор хамыыһыйа таһаарбыт ааҕар кинигэтигэр "Былыргы алгыс" диэн сылдьар. 
  
  
  К. "БА" хоһооно маннык хомуурунньуктарга тахсыбыт:
  1. ЫХ—25. 2 ч. — С. 11—15.
  2. ЫХ—46. — С. 193—197. 
  3. ЫХ—57. — С. 183—186. 
  4. ЫХ—78. — С. 188—191. 
  5. Былыргы алгыс: Хоһооннор // Ааҕар кинигэ / Сахалыы үөрэх кинигэлэрин оҥорор комиссия оҥорбута; С.Новгородов көрөн, көннөрөн таһаарбыта. — М., 1923. — С. 56—57.
  
II
  
  Ө.Ө. алгыс жанрын сөбүлээн туттар, суруйааччы "алгыс баһа сыалаах" диэн этэн туран, былыргы саха киһитэ алгыһынан сылдьар көнө сүнньүлээх, үтүө суобастаах айыы киһитэ буоларын көрдөрөр. 
  Ол курдук кини айыыларын-иччилэрин кэлэппэккэ-тэйиппэккэ, айылҕа киһитин сиэринэн олорор эбит. 
  Сахалар "кырдьаҕастан алгыһын ыл" диэн этэллэр, эдэрдэр кырдьаҕастары ытыгылыыр буоллахтарына, кини алгыһын ылар дьолго тиксэллэр. 
  Бу айымньыга поэт уруу алгыһын кытта билиһиннэрэр. 
  Алгысчыт дьиэ-уот тэриниэхтээх, оҕо-уруу тэнитиэхтээх эдэр дьону баай-тот, толору дьоллоох олоҕу олордуннар, дьоҥҥо-сэргэҕэ өйөбүл буоллуннар, оччоҕо айыылар-иччилэр кинилэри арыаллаан-араҥаччылаан, үс саханы үөдүтэр күүһү иҥэриэхтэрэ диэн санааны этэр.
  
  
  
  
III
  
  Норуот ырыаларыгар баар алгыстар көрүҥнэриттэн бу айымньы хайаларыгар сыһыаннааҕа чуолкай этиллибэт, үрдүттэн:
Бүгүҥҥү үөрүүлээх
Ґтүө күҥҥүт
Ґүммүтүн туһугар —
эрэ дэнэр. 
Ис хоһоонуттан сылыктаатахха уруу алгыһын санатар (уолаттарданыҥ, кыргыттарданыҥ, сүөһүлэниҥ, дьиэлэниҥ - уоттаныҥ эҥин диир). 


Ол эрэн былыргы алгыс диэн мээнэҕэ ааттамматах, кыргыс үйэтин дуораана биллэр:
Өстөөххүтүн өлөрөөрүҥ, 
Саастааххытын ньаныйаарыҥ,
Кыргыһыылааххытын кыайаарыҥ! —
диэн баҕа санаа этиллэр. 
Алҕааччы киһи саха түҥ былыргы итэҕэлин тутуһан киһи олоҕун бары өттүн хааччыйар иччилэри, айыылары ааттаталыыр: Үрүҥ аар тойон, Айыы тойон, Эдьээн Иэйиэхсит, Айыыһыт аҕас, Аан Алахчын хотун, Күөх Боллох тойон, Баай барылаах тойон. 
Ол гынан баран норуот ырыаларыгар курдук элбэх төхтүрүйүүлээх эпитеттэри туттубат, судургутук ааттаталыыр. 


   Хоһоон строкалара 92% икки - үс тыллаахтар, 89% 5-тэн 8-ка тиийэ сүһүөхтээхтэр. 
  Иһинээҕи аллитерация К. атын айымньыларыттан итэҕэһэ суох — 41%, сорохторунааҕар өссө ордук ("Өрүс бэлэхтэрэ" – 34%). 
  Ол эрэн "Байанай алгыһынааҕар" биллэ аҕыйах. Онно — 52%.
  
  Алгыс бастакы аҥарыгар аллитерация күүстээх, сорох кэрчиктэргэ 90% чугаһыыр эрээри кэлин мөлтүүр, онон уопсай ахсаана 54% тэҥнэһэр. 
  Оттон "Байанай алгыһыгар" ити көрдөрүү 49%, оттон строка бүтүүтүн дьүөрэлэһиитэ иккиэннэригэр тэҥнэр — 55%. Икки - үс тыллаах строкалар "Байанай алгыһыгар" 88% этэ. 
  Итинтэн көрдөххө, К. бу икки алгыһы маарыннаһар ирдэбиллэргэ олоҕуран стиллэрин улаханнык уратыласпат гына суруйбут. 
  
  
  

IV
  
  "БА" ЫХ—46 (с.193-197) уонна ЫХ—78 (с.188-191) уон ахсыс, ЫХ—57 (с.183-186) уон алтыс айымньынан киирбит. 
  Тиэкискэ уларытыы суох. 
  Арай таһаарыыларга үһүөннэригэр 94-с строка икки строканан бэриллэр: ЫХ-24: "Кэнэҕэски ыччат хоһооно" — диэн оннугар:
Кэнэҕэски ыччат кэпсээнэ,
Хойукку ыччат хоһооно...
  ЫХ-24  92—96-с строкалар маннык ааҕыллаллар:
Үс саханы үөдүтэн,
Түөрт саханы төрүттээн
Кэнэҕэски ыччат хоһооно,
Уол оҕо тойуга,
Кыыс оҕо ырыата буолаарыҥ.
  Манна алгыс олохсуйбут хоһуйуута ЫХ-24 сыыһа бэчээттэммит.
  
  
  СБ-тигэр кэлин таһаарыыларга грамматика быраабылаларыгар сөп түбэһиннэрэн, уларытыылар киирбиттэр. 
  Сүнньүнэн, биир уустаах хатылаан этиилэргэ уонна сирэй саҥаҕа туруоруллар СБ-лэрэ: [,] эбэтэр [:]. 121 строкаҕа автор туруорбут СБ-тэ [—] бары таһаарыыларга көтүтүллүбүт. 
  Онон автор тоҕоостоохтук бэлиэтээбит утарыта тутуута уонна хоһоон бүтүүтүгэр түмүк санаа паузанан араарыллыыта таһаарыыларга СБ-тэн ыйыллыбатах.
  
  
  СТ-кэ автор [,] сэттэ төгүл, [.] сүүрбэ үс төгүл туруорар. 
  Алгыс холкутук, дуоспуруннаахтык этиллэр киэбинэн биир тэҥник  наарданар строфалар түмүктэригэр турар СБ [.] 3, 4, 5, 6 строка интерваллаах 14 төгүл, 7, 8, 10 строка интерваллаах 8 төгүл турар. 
  Атын СБ-тин поэт СТ-кэ киллэрбэт.
  
  
  Таһаарыыларга [,] 40 төгүл, [!] 4 төгүл киириитэ алгыс классическай киэбигэр табыгаһа суох. 76-77-с строка биир стих быһыытынан киирэн баран, [!] түмүктэниитэ 11 сүһүөхтээх строка "наҕыл" ритмикэтигэр сөп түбэспэт.
   83-с строка 9 сүһүөхтээх 2 тылтан турар: 6-3. 
  Бу эмиэ ритмикэтинэн да, тыл форматынан да (бүтэһик тыл "кыайаарыҥ") [!] табыгаһа суох строка буолар. 120-с уонна түмүк 128-с строкаларга [!], аныгы ылыныынан – публицистическай хоһооҥҥо чугаһатыллан, - туруон сөп курдук. 
  Онон К. СБ-тин поэтикатын сахалыы төрүт киэптээх айымньыларга уратытык киллэриилэрэ итэҕэтиилээхтик көстөр (холобур, "Бүлүүлүү үҥкүүнү", эбэтэр "Чабырҕаҕы" кытта тэҥнээн көр). 
  
  
  Хос быһаарыыларга ЫХ—46 икки тылы, (Ред.) диэн бэлиэтээн туран, эбии киллэрбит: "Үрүҥ Аар тойон" уонна "араҥ". ЫХ—57 уонна ЫХ—78 автор быһаарар 18 тылын киллэрэллэр.
  Комментарийдар таһаарыыларга барыларыгар оҥоһуллубатахтар.
  
АРЫГЫ
  
  К. "А" диэн хоһоонун 1916 с. сайыныгар Бодойботтон Дьокуускайга каникулугар кэлэ сылдьан суруйбута. Аан бастаан ЫХ—25 кинигэтигэр бэчээттэммитэ.
  
  
  СР НА СО ДьНК архыыбыгар 4 ф. 26 уоп. 19 дь. 14—34 лл. Өксөкүлээх Өлөксөй 1922 с. бэйэтин илиитинэн суруйбут "А" диэн хоһооно, Захар Владимирович Луковцевка тиксибит ырыанньыкка хараллан сытар. 
  Бу автор бэйэтин илиитинэн суруйбут хоһооно К. 1925 с. хомуурунньугар баар "А" диэн айымньытыттан тылыгар - өһүгэр уратылардаах.
  
  
  БМОТ бэчээттэммит "А" автор СТ - һэ буолар. БМОТ-ка ЛТХ бэрэссэдээтэлэ А.Ф.Бояров: 
"Кэмин таһынан иһэн,
Кэпсээнин киртиттэххинэ...
Хатай өттүттэн хааннаннаҕына,
Түҥкэтэх өттүнэн сөрүөһүннэҕинэ,
Ыайыллаҕас тыынын ыллаҕына,
Тугу хоргутуоххунуй киниттэн!? " 
— диэн строкалар утары: "Здесь говорится, что себя не вините, если запьетесь" уонна
"Оччоҕо
 Кэрэ-дьаҕыл дайдыттан
 Киэр кэбэлийэ турдаххытына,
 Кэмсиниэххит суоҕа,
 Кэрэмэстээйи доҕотторуом..." 
— диэн строкалар утары: 

  1924 с. ахсынньы 26 к. А.Ф.Бояров бэрэссэдээтэллээх, М.П.Слепцов сэкэрэтээрдээх, Н.Е.Афанасьев, К. чилиэннэрдээх уонна сүбэ куоластаах П.В.Слепцов, Н.Н.Павлов ЛТХ: "Арыгы" хоһоону иһиттибит уонна туох да уларытыыта суох ылынарга" диэн уураахтаабыттар (СР НА. 60 ф. 5 уоп. 16 дь. 32 л.). 
  
  
  СИ на рус. яз.: ПЯ. (Пер. В.Солоухина), с. 166—171; НЛ. (Пер. В.Солоухина), с. 230—232; СШ. (Пер. В.Солоухина), с. 113—117; // Лит Россия (Пер. В.Солоухина) — 1977. — 14 янв. — С. 15; Соц. Якутия. — 1977. — 16 марта; Молодежь Якутии. — 1977. — 15 марта; Диалог. — 1990. — № 15—16. — с. 47—51; Cтихи // Поэты Якутии. — Новосибирск, 1977. — С. 15—22; Дерево над водой: Поэтич. переводы (Пер. В.Солоухина) — М., 1979. — С. 164—246.
  
  
II
  
  К. "А" айымньытыгар 1915 с. суруйбут "Итирик бурсуй ырыата" хоһоонун тематын салгыыр. 
  Кини олох оҕо сааһыттан арыгы алдьатыылаах күүһүн өйдөөбүтэ, дьоҥҥо-сэргэҕэ сырдатар үлэни ыыппыта. 
  1915 с. Э.К.Пекарскайга суругар "саха норуотун арыгы эһиэҕэ" диэн санаатын эппитэ, онон кини бу проблеманы дириҥник өйдүүрэ. 
  Хоһооҥҥо К. арыгы киһини саататар да, өһөрөр да күүһүн арыйан көрдөрөр. 
  Арыгы диэн аһы сайдыылаах норуоттар айан, аан дойдуга тарҕаппыттара Саха сиригэр тиийэ тилийбит, көмүсчүттэри буулаабыт, булчуттары муҥнаабыт эбит. 
  Күндү ас буолан кубулунан, мааныга туттуллар буоларын ааһан, саха норуотун олоҕор дириҥник өтөн киирбит: сиэри-туому ситэрэргэ, иччилэргэ-айыыларга айах тутарга тиийэ туттулларын автор бэркиһээн ойуулуур.
   Айымньы нууччалыы тылбааһыгар "Оборотень" диэн ааттаммыта автор сүрүн санаатын сөпкө арыйар. 
  Ол курдук арыгы мааны, наадалаах ас курдук көстөн баран, алдьатара киирдэҕинэ, киһи майгытын-сигилитин, аатын-суолун алдьатарын, баайын-дуолун эһэрин, өлөрөр - өһөрөр күүһүн поэт уус-уран тылынан ойуулаан көрдөрөр.
  
III
  
  Бу айымньыга арыгы ханнык эрэ ырыаһыт аатыттан хоһуйуллар. 
  Ол бастаан истээччилэргэ анаммыт кылгас тылларыттан да көстөр: дьүөгэлэрбин "көччүтэ түһэр / күннэрим үүннүлэр", атастарбын "аралдьыта түһэр чааһым буолла". 
  Айымньы ортотугар оннук эмиэ хатылыыр: "кэпсээн да көрүүм", "маргыйан да көрүүм", "сыыбырҕаан да көрүүм". 
  Хоһоон тутула олус чуолкай — арыгы оҥоһуллуута, араас ньымаларынан сир аайы тарҕаныыта, туох өттүнэн үчүгэйдээҕэ, айыы дьонун алдьатыыта, ону оҥороору араас көрүҥ буолан кубулунуута.
  
  
  Хоһоонун тутулугар аллитерация, рифма К. атын айымньыларыгар курдук туттуллубуттар (55 уонна 67%). 
  Строка иһинээҕи дьүөрэлэһии биллэ элбээбит: 50% чугаһыыр уонна хоһоону ааҕарга сүрдээх көмөлөөх буолбут. 
  Айымньы ритмическэй тутулун 2, 3 тыллаах строкалар 93% ылбыттара улахан быһаарар оруоллаах. 
  Итиннэ атын айымнььыларга тэҥнээтэххэ, 9, 10 сүһүөхтээх строкалар элбээбиттэрэ харахха быраҕыллар. 
  Маннык ритмика ордук күүскэ арыгы ханнык сирдэргэ туох алдьархайы оҥорбутун ойуулааһыҥҥа күүскэ биллэр. 
  Онно автор элбэх сүһүөхтээх бары строкаларга бастакы уонна үһүс тыллары хайаан да аллитерациялааһыны киллэрэр. 
  
  
  Онтон тематтан темаҕа көһүүтүн саҥа аллайыыларынан бэлиэтиир: "Ар-дьаалы, ар-татай оҕолоор!" эбэтэр "Оксиэ, дуо-оҕолоор!", эбэтэр "Ар-дьаалы, ар-татай!" дэтэлиир. 
  Ити истээччилэргэ анаммыт тыллар суругунан биэриигэ хоһоон кудуххайдык барыытыттан соһуччу туорааһын буолан болҕомтону тардар бэлиэ курдук көстөллөр. 
  "А" үгүс строкалара 6, 7, 8, 9 сүһүөхтээхтэр. 
  Олор ортолоругар баар аҕыйах сүһүөхтээх (3, 4) строкалары автор ардыгар соруйан туспа строка оҥортуур. 
  Холобура, "аан маҥнай", "онтон баара", "ол аҕалан", "оччоҕо" диэн курдуктары. 
  Ити ырыаһыт туойарыгар эмиэ ханнык эрэ саҥа түһүмэҕи саҕалаабытыгар бэлиэ буолара өтө көстөр. 
  Бу К. хоһооннорун тутулун таҥарыгар сөбүлээн туттар биир интэриэһинэй ньымата. 
  
  
  


IV
  
  "А" хоһоон бары таһаарыыларга уон тохсус айымньынан киирбит. 
  ЫХ-46, с.198-209; ЫХ-57, с.196-208; ЫХ-78, с.192-201.
  
  
  Тиэкискэ уларытыы суох. 
  ЫХ—57 16-с строка ("Алтаннаахай атастарым") көтүтүллүбүт.
   Ону алҕас бэчээттээһин быһыытынан өйдүөххэ сөп: бу строка, иннинээҕи (15-с) уонна кэннинээҕи (17—18-с) строкалары кытта биир этии быһыытытынан, ыкса ситимнээхтик киирэр СТ-кэ 15—18 строкалар:
Арааһынай бэйэлээх,
Алтаннаахай атастарым
Амньыраабыт санааларын 
Аралдьыта түһэр чааһым буолла;
  СБ-тигэр уларытыылар киирбиттэр. 
  Грамматика быраабылаларыгар сөп түбэһиннэрии курдук өйдөнүөхтэрин сөп: 40, 56, 85, 117-с строкаларга туруоруллар СБ-лэрэ [,] уонна [,-]. 48, 141, 145, 168, 240, 295-с строкалар бүтүүлэригэр туруоруллар СБ-лэрэ [;] эбэтэр [.] строфалар уонна строфемалар түмүктэниилэрин биирдик бэлиэтээһиҥҥэ дьулуһуу курдук өйдөнөр.
   Ол эрээри автор туруорар СБ-лэрин уус-уран функциялара ордук чуолкайдар. 
  Холобур, 12, 13-с строкаларга автор дефис туруоруута: "Алтан-чуораан айахпынан, //Алаадьы-чаҕаан тылбынан" — эпитет уус-уран суолтатын ордук бэргэн, чаҕылхай оҥорор. 
  Таһаарыыларга: "Алтан чуораан..., Алаадьы чаҕаан..." тус-туһунан тыл быһыытынан өйдөнөрдүк суруллубуттар. 
  Автор строка бүтүүтүгэр туруорар СБ-тэ [—] 25, 213, 224-с строкаларга сүрүн этиини чопчулаан быһаарыытыттан паузанан араарар, өйдөбүллэри утарыта тутар суолтатын запятой [,] мөлтөтөр. 
  
  
  Маныаха атылыы уларытыылар 152, 210, 219, 360, 364, 370-с строкаларга [,], [.] араастык солбуйсууларыгар бэлиэтэнэллэр. 
  
  
  СТ СБ-тин ордук улаханнык уларытыыны ЫХ—46 уонна ЫХ—57 булабыт. 
  Холобур, хоһоон түмүк строкатыгар СТ-кэ үс туочука туруута айымньыга биир тэҥник ойуулааһын өссө салҕанан барыан сөптөөҕүн, ол эбэтэр дидактическай хоһуйуу ааҕааччыга туһаайыытын аһаҕас финалынан бэлиэтээһини чопчулуур. 
  Ол иһин ЫХ—46 уонна ЫХ—57 манна туочука [.] туруоруулара табыгаһа суох. ЫХ—78 СТ СБ-тин тутуһар. 
  
  
  Хос быһаарыыларга ЫХ—46 14 тылы эбии киллэрэр: "төккүттүүр", "ыра", "уҕарытар", "үтүрүүр", "алып", "хатай өттүнэн", "ыайыллаҕас", "суудайыы", "бэтиннэрии", "буолас", "Лаамы", "урбаан", "сайгыһыйар", "саамыланыы".  ЫХ—57 уонна ЫХ—78 автор быһаарар 25 тылыгар эбиини киллэрбэттэр. 
  
  
  Комментарийдар таһаарыыларга барыларыгар оҥоһуллубатахтар.
  
  
БЫЛЫРГЫ САХА АНДАЎАРА
  
  "БСА" хоһоон 1921 с. ойууттар тустарынан уонна өс хоһоонноругар матырыйаал хомуйа сылдьар кэмигэр, алтынньы-ахсынньы ыйдарга Аллаҥҥа суруллубута. 
  Аан бастаан К. 1925 с. тахсыбыт "Ырыа-хоһоон" кинигэтигэр бэчээттэммитэ.
  
  
  "БСА" К. бэйэтин илиитинэн 1922 с. ахсынньы ыйга Өймөкөөҥҥө суруйбут илиинэн суруйуута Захар Владимирович Луковцевка (Маладьыас уолугар) тиксибит ырыанньыгар баар (РНА СО ДЬНК. 4 ф. 26 уоп. 19 дь. 35 лл.). 
  Бу хоһоон 1925 с. тахсыбыт хоһооҥҥо чугас, уларытыыта аҕыйах. 
  
  
  БМОТ  бэчээттэммит "БСА" автор СТ-hэ буолар.
  
  1924 с. ахсынньы 26 к. А.Ф.Бояров бэрэссэдээтэллээх, М.П.Слепцов сэкэрэтээрдээх, Н.Е.Афанасьев, К. чилиэннэрдээх уонна сүбэ куоластаах П.В.Слепцов, Н.Н.Павлов ЛТХ: "Былыргы саха андаҕара" хоһоону иһиттибит уонна бүтэһигин "Илэ-бодо дэриэтинньик кыннын" диэни "Илэ-бодо үөр кыннын" диэн уларытан уонна автор хос быһаарыыларын заголовок кэнниттэн биэрэн баран, ылынарга" диэн уураахтаабыттар (СР НА. 60 ф. 5 уоп. 16 дь. 32 л.). 
  
  
  К. "БСА" хоһооно маннык хомуурунньуктарга тахсыбыт:
  1. ЫХ—25. 2 ч. — С. 30—35. 
  2. ЫХ—46. — С. 221—225. 
  3. ЫХ—57. — С. 187—191. 
  4. ЫХ—78. — С. 202—205. 
  


II
  
   Автор фольклор айымньытын туһанан, былыргыны үөрэтээччи уонна ырытааччы быһыытынан норуот ааспыт олоҕор үгүстүк туттуллубут сиэр-туом көстүүтүн үйэтитэр санаалаах. 
  Ө.Ө.: "Андаҕарын кэспит киһи общество ортотугар сылдьара табыллыбатынан ааҕыллара, ол иһин оннук киһини чугастааҕы урууларыттан биирдэстэрэ – аҕата, уола эбэтэр быраата хайаан да өлөрүөх тустаахтара.
   Төрөппүттэрэ суох буоллаҕына, кини общество дьаһалынан өлөрүллэрэ. 
  Ити абыычай тобоҕо билигин "хоруоптаах андаҕар" диэн өс хоһоонугар биллэр. 
  Манна арай христианскай тыл араҥас диэн языческай тылы солбуйбут", — диэн андаҕар түҥ былыргы силиһин-мутугун быһаарар. 
  Поэт итинник күүстээх андаҕар кытаанах, өһүллүбэт тылын-өһүн көрдөрөр. 
  Андаҕар этээччи тыл иччилээҕин уонна кини тылын булгуруттаҕына, кырыыска киириэхтээҕин билэр. 
  Ол иһин кини хас биирдии тыла ыйааһыннаах, чиҥ, төлөрүйбэт төлкөлөөх. 
  Бу киһи бэйэтин быһа этинэрин кэрэйбэт: аргыстаһар, дьолу тосхойор иччилэрэ киэр хайыстыннар, олоҕо огдолуйдун, ыччата быһыннын, оннооҕор тус бэйэтин буор ийэ сирэ туппакка үөр да буоллун. 
  Ол курдук кини андаҕайбыт тылын кэстэҕинэ, олорор кыаҕа суоҕун өйдүүр. 
  Онон кини тыла төттөрү бэйэтигэр эргиллэн кырыыска кубулуйар кыахтаах эбит. 
  Поэт маннык андаҕар ханнык түбэлтэҕэ бэриллибитин чопчулуу барбат (холобур, кини алгыска олох араас түбэлтэлэрин ойуулуур буоллаҕына: булт, уруу уо.д.а.).
   Автор бу андаҕарынан саха киһитэ тылга наһаа улахан суолтаны биэрэрин, тылынан оонньуур сэттээҕин билэрин, тыл иччитигэр, күүһүгэр-кыаҕыгар сүгүрүйэрин көрдөрөр, умнуллан эрэр андаҕар ис хоһоонун быһаарар.
  
III
  
  Айымньыга бастаан ханнык быһыыга-майгыга (аал уот иннигэр, атыыр сылгы тириитигэр сөһүргэстээн олорон) андаҕар этиллэрэ ойууланар, онтон ол андаҕары кулгаахтаах барыта истэригэр баҕарыы ыйыллар. 
  Дьэ ол эрэ кэнниттэн айымньы дьиҥнээх ис хоһооно саҕаланар. 
  Былыр-былыргыттан андаҕар саамай күүстээх, истээччилэргэ дьайар өттө бэйэни кыраныы.
  
  
  Автор андаҕары этиини хас түһүмэх аайы кэккэлэтэн этиилэринэн, былыргы умнуллан эрэр көстүүлэр ааттарын ааттаан күүһүрдэн биэрэр. 
  Онон түҥ былыргы саха илэ бэйэтинэн кэлэн саҥара-иҥэрэ олорорун курдук буолан тахсар. 
  Аан бастакынан, суруйбут "Байанайын алгыһыгар" тэҥнээтэххэ, бу айымньыга аллитерация 49-тан 60% тиийэ үүммүт, оттон строкалар кэлин дорҕооннорун дьүөрэлээһин 55%-тан 83-кэ тиийбит. 
  Оттон 2, 3 тыллаах строкалар айымньыларга ылар өлүүлэрэ эмиэ 40% улааппыт. 
  Ити андаҕар тылын дьүөрэлэһиилэрэ, хоһоонун тутула ордук кичэллэн оҥоһуллубуттарын көрдөрөр: айымньы ритмическэй тутула ордук чуолкай, тэтимнээх. 
  Өскө "Байанай алгыһыгар" 9-тан элбэх сүһүөхтээх строкалар ахсааннара 24% тэҥнэһэр буоллаҕына, "Андаҕарга" ити көрдөрүү 15% тиийэ түспүт. 
  Ол эбэтэр строкалар үксүлэрэ (78%) 5, 6, 7, 8 сүһүөхтээхтэр. К. бу айымньытыгар, бэл маннык былыргы жанрга, саха билиҥҥи хоһоонун ритмическэй тутулун булан туттубута олус интэриэһинэй. 
  Холобура, уот иччитин ааттыырыгар субуруччу биэстии тэҥ сүһүөхтээх строкалары түөрт төгүл туттар. 
  Онтукалара иһинээҕи тутуллара эмиэ оруобуна сөп түбэһэллэр:
  
  
  Аал уот иччитэ  	1—1—3=5
  Көмүс ураанньык 	2—3=5
  Күөнэ көгөччөр 	2—3=5
         Хахай саҕынньах	      2—3=5
Хатан тэбиэрийэ	      2—4=6

  Маннык чахчылар, биирдиилээн да буоллар, К. атын айымньыларыгар эмиэ бааллар. 

IV
  
  "БСА" ЫХ—46 (с.221-225) уонна ЫХ—78 (с.202-205) сүүрбэ биирис айымньынан, ЫХ—57 (с. 187-191) уон сэттис айымньынан киирбит. 
  
  Тиэкискэ уларыйыы суох.
  
  СБ-тигэр ЫХ—78 алта түгэҥҥэ, ЫХ—46 уонна ЫХ—57 үстүү түгэҥҥэ [,], [—], [;] СТ-тэн атыннык турбуттара бэлиэтэнэр.
  
  Хос быһаарыыларга уонна комментарийдарга автор оҥорбут бэлиэтээһиннэрэ, быһаарыылара, уларытыллыбакка, эбиллибэккэ киирбиттэр: ЫХ-46, с.319; ЫХ-57, с.301-302; ЫХ-78, с.294.
  
"ЫРЫАҺЫТ"
  
  "Ы" диэн хоһоонун К. хаһан суруйбута биллибэт. 
  Суруллубут сылын да, миэстэтин да ыйбатах. 
  Итини ааһан хоһоону автор бэйэтэ бэлэмнээбит "Ырыа-хоһоон" хомуурунньугар киллэрбэтэх.
   Аан бастаан "Кыым" хаһыакка 1946 с. бэс ыйын 6 к. тахсыбыта. 
  Бу нүөмэргэ К. өлбүтэ 20 с. туолуутугар анаан "Күөнэхпит күөрэйдэ, күөрэгэйбит ыллаата, күммүт таҕыста" диэн анал рубрикаҕа сүүмэрдэммит матырыйааллар хаһыат иккис балаһатыгар бэчээттэммиттэрэ. 
  Хоһоону таһаарбыт дьон маннык бэлиэтээбиттэр: "Хоһоон суруллуутун быһаарыллара кытаанах. 
  1923 с. оҥоһуллубут "Араас автордар ырыалара" диэн тэтэрээтигэр Алексей Елисеевич бэйэтин илиитинэн суруйан киллэрбитэ көстөр, ол кэннигэр "А.Е. Кул." — диэн бэлиэтэммит эбит. 
  Ити бэйэтэ итиэннэ хоһоон тыла - өһө бу хоһоон К. бэйэтин хоһооно буоларын саарбаҕа суохтук дакаастанар".
  
  
  1925 с. "Саха омук" общество субуоткатыгар А.Игнатьева диэн общество чилиэнэ бу хоһоону сценаттан аахпыта хоһоон илиинэн уһуллан киэҥник тарҕаммытын туоһулуур. 
  Оттон "Араас автордар ырыалара" диэн К. тэтэрээтэ РНА СС ДЬНК архыыбыгар харалла сытар. (4 ф. 26 уоп. 54 дь.1-30 л.) 
  К. "Ы" диэн хоһооно маннык хомуурунньуктарга уонна периодическай бэчээккэ тахсыбыт: 
  
  1. ЫХ—57. — С. 271—272. 
  2. ЫХ—78. — С. 268—269.
  3. Кыым. — 1946. — Бэс ыйын 6 к.;
  4. Кыым. — 1962. — Сэтинньи 30 к. — С. 3.;
  5. Коммунизм сардаҥата. — Үөһээ-Бүлүү. — 1967. — Кулун тутар 14 к. — С. 3.;
  6. Cахаада. — 1992. — Бэс ыйын 5 к.
  7. Бэлэм буол. — 1987. — Кулун тутар 5 к.
  
II
  
  Ө.Ө. 1924 с. таһаартарбыт кинигэтигэр хоһоонун бэчээттэппэтэх төрүөтүнэн кини бу айымньытын идеятын "Хомуһугар" дириҥэтэн биэрбитин кытта ситимнээх буолуон сөп. 
  Бу хоһооннор темаларынан, идеяларынан, тутулларынан майгыннаһаллар. Автор "Хомуска" уопсайынан искусство уонна айар үлэ суолтатын быһаарар философскай санааны этэр буоллаҕына, "Ы"-ка кини чопчу айааччы обраһын лирическэй хабааннаахтык арыйар. 
  Лирическэй герой айыллар күнүгэр иэйэхситэ тыл идэтин иҥэрбит уонна кинини саха дьоно ыарахан күнэ тирээн кэллэҕинэ ыралаах ырыанан санааларын ыраастыырыгар ыйаахтыыр. 
  Поэт бэйэтин уһулуччу дьылҕатын уонна суруйааччы быһыытынан суолтатын өйдүүр, билинэр. 
  Онон бу айымньы ис хоһоонунан А.С.Пушкин "Я памятник себе воздвиг нерукотворный..." диэн хоһоонугар майгынныыр.
  
  
  
III
  
  Аллитерациятынан уонна рифматынан Ө.Ө. поэзиятын уопсай орто бырыһыаннарыттан бэрт кыранан үрдээбит — 66 уонна 64% (уопсай көрдөрүү аллитерацияҕа, рифмаҕа 60-нуу бырыһыан). 
  Бу хоһоон кылгас эрээри строка иһинээҕи дьүөрэлэһиитэ элбэҕинэн (50%) уратылаах. 
  Бачча дьүөрэлэһии "Арыгыга" эрэ баар этэ, атыттарга сүнньүнэн 30—40% ыккардыгар эрэ буолара. 
  Строкаҕа сүһүөхтэрин ахсаанынан "Хаар муус дойду аармыйатын" курдук: 5, 6, 7, 8 сүһүөхтээхтэр ахсааннара 73% тэҥнэһэр, оттон 9-тан элбэхтээхтэр 21% буолбуттар. 
  Онон хоһоону ааҕыы ритмиката биир өттүттэн ыллахха, строка иһинээҕи дьүөрэлэһии элбэх буолан, кудуххай ритмикалаах эрээри, сөп буола-буола 9—10 сүһүөхтээх строкалар кэлэллэр. 
  
  
IV
  
  "Ы" хоһоон ЫХ—46 киирбэтэх. ЫХ—57 (с.271-272) сүүрбэ сэттис айымньынан киирбит. ЫХ—78 (с.268-269) сүүрбэ тохсус айымньынан киирэн, хомуурунньугу түмүктүүр.
  
  
   Тиэкискэ уларыйыы суох. СБ-тигэр ЫХ—57 17-с строкаҕа [;] икки туочуканан [:], грамматика быраабылатыгар сөп түбэһиннэрии киэбинэн, солбуйар.
  
  Хос быһаарыылар оҥоһуллубаттар. 
  ЫХ—57 комментарийга маннык бэлиэтиир: "Бу хоһоон 1946 с. САССР тылы, литератураны уонна историяны үөрэтэр институтун рукописнай фонугар баар Кулаковскай архивнай матырыйаалларыттан ылан, 1946 с. "Кыым" хаһыакка бэчээттэммитэ. Хоһоон хаһан суруллубута биллибэт" (ЫХ—57, с. 303).
  
  ЫХ—78 бу бэлиэтээһини кылгатан киллэрэр (с.294). 
  
ҮРҮЙЭ
(Вольный перевод элегии Цыганова "Речка")
  
  "Ү" К. 1925 с. тахсыбыт "Ырыа-хоһоон" кинигэтигэр бэчээттэммитэ, онно айымньы 1914 с.  Сэйимчээҥҥэ сурулунна диэн алҕаһы таһаарбыттар. 
  Сэйимчээннээҕи дневнигиттэн көрдөххө, кини хоһооннорун хомуурунньугун 1924 с. бэлэмнии сылдьан бу айымньыны суруйбут  эбит (СР НА. 1480 ф. 1 уоп. 18 дь.). 
  
  
   БМОТ-кэ бэчээттэммит "Ү" автор СТ-нэн буолар. Манна бэрт чуолкайдык "Сэйимчээн. 
  1924 с." диэн автор айымньы хаһан суруллубутун ыйбыт. Бэйэтин кэмигэр киэҥник биллибит поэт, элбэх романстар автордара Николай Григорьевич Цыганов (1797—1831) "Ручей" диэн айымньыта К. реальнай училищеҕа үөрэнэ сылдьан сөбүлүүр хоһооннорун устуталаабыт тэтэрээтигэр суруйбута баара, оҕо эрдэҕиттэн нойосуус билэрин уонна ураты сөбүлүүрүн туоһута (РНА СО ДЬНК. 4 ф. 26 уоп. 27 дь. 6 л. кэннэ, 7 л.). 
   Өйүгэр илдьэ сылдьан тылбаастаабытын дакаастабылынан хоһоон дьиҥэ "Ручей" диэн ааттааҕын К. "Речка" диэбитэ буолуон сөп.
  
  
  Сэйимчээҥҥэ сылдьан суруйбут дневнигэр тохсунньу 31 к.: "... Переводил  "По полю, полю чистому..." Цыг.", олунньу 1 к.: "..."Речка" — вышла довольно сносно для понимающих, но не для публики...." диэн бэлиэтээһиннэрэ, икки күн иһигэр ити хоһоону тылбаастаан бүтэрбитин уонна бэйэтин дьылҕатыгар дьүөрэлээн ханарытан суруйбутун кэрэһэлииллэр.
  
  
  Гражданскай сэрии сылларыгар саха интеллигенциятын сороҕо утары турбута, сороҕо тэскилээн биэрбитэ. 
  Оттон оччотооҕу кэмҥэ хана да барбакка олорон биэрбит К., ааттаах-суоллаах киһини, кыһыллар суох гынаары сойуоласпыттара буолуо диэн киһи сабаҕалыан сөп. 
  Ол да иһин 1922 с. тохсунньутуттан ыам ыйыгар диэри Өксөкүлээх Өлөксөй Учай аттыгар Наһаар Аппата диэн сиргэ Ефимов Назар диэн Игидэй нэһилиэгин булчутун үүтээнигэр саһан сыппыта. 
  Бу кэмҥэ Саха уобалаһын бириэмэннэй народнай управлениета (СУБНУ) тэриллэн, К-йы особоуполномоченнай үлэтигэр ылбыттар быһыылаах. 
  Онон бырабылыанньа кыттыылаахтарын кытта от ыйыгар Өймөкөөҥҥө тиийэн, кэргэнин Евдокия Ивановнаны, уолун Конашаны олохтоон баран, СУБНУ аһын-таҥаһын тиэйэ, Охотскайынан Айааҥҥа барбыта. 
  Онно тиийэн, атырдьах ыйын 19 к. Д.Борисов аатыгар суруйбут сайабылыанньатыгар "СУБНУ  особоуполномоченнайа Кулаковскай" диэбит, хамнаһын суотугар 44 солкуобайы төлүүллэригэр көрдөспүтүн, 22 кырынааһы 2-лии солкуобай сыаналаан, төлөөбүттэр (Новосибирскайдааҕы КСБФСК архыыба. 13069 дь. 393 л.). 
  Бу кэнниттэн саха интеллигенцията Пепеляев генерал балаҕан ыйын 6 к. Айааҥҥа кэлбитин көрсүбүттэр. 
  Балаҕан ыйын 7 к. буолбут Пепеляев уонна сахалар бэрэстэбиитэллэрин кыттыгас мунньахтарыгар 5 киһиттэн састааптаах Саха уобалаһын управляющайыгар П.Куликовскайга общественнай сэбиэт тэриллибитэ. 
  Бу биэс киһи иһигэр К. анаммыта (СР НА. 91 ф. 1 уоп. 11 дь. 24 л.). 
  Итини таһынан, А.С.Ефимов уонна К. хотугу уокурук суһал уполномоченнайдарынан анаммыттара (СР НА. 440 ф. 1 уоп. 1 дь. 26 л.). 
  Онон СУБНУ табаарын тиэнэн, балаҕан ыйын бүтүүтэ Өймөкөөҥҥө айаннаабыттара. Ый курдугунан айаннаан тиийиилэригэр куораттан Р.Ф.Кулаковскай Өймөкөөҥҥө кинилэри көрсөөрү кэтэһэн олороро. 
  Олох-дьаһах, автономнай республика ыытар эйэнэн бас бэринии политикатын кэпсэтэн, дьонун туһунан истэн, быраатынан Тааттаҕа хаалбыт оҕолоругар кэһии тэрийэн, сурук суруйан баран, сорох научнай үлэлэрин Географическай общество сэкэрэтээрэ М.И.Шадри²²а ыыппыта. К. 1923 с. сааһыары дьонун Дьокуускайга ыытаары Охотскайга илдьэн баран, төттөрү Өймөкөөҥҥө кэлэн, Суворов диэн кыһыл хамандыыр карательнай этэрээтиттэн тэскилээн, Өймөкөөнтөн 70 көстөөх Тааскааҥҥа атынан барбыта.
   Бу кэмҥэ суруйбут дневнигиттэн көрдөххө, кини Тааскааҥҥа 1923 с. алтынньы 9 к. тиийбит уонна, Василий Попов диэн киһиэхэ дьукаахтаһан, 1924 с. ыам ыйыгар диэри олорбут.
  
  
  Филологическай наука доктора, профессор Н.Н.Тобуроков "Өксөкүлээх Өлөксөй олоҕун уонна айар үлэтин үрдүк үөрэх кыһатыгар үөрэтии" диэн үлэтигэр: "...Бу дневниги аахпыт эрэ киһи Өксөкүлээх Өлөксөй хайдахтаах да ыар күннэргэ мөлтөөн-сыппаан биэрбэт кытаанах характердааҕын, тулуурдааҕын, сатабыллааҕын, дьиҥнээх научнай үлэҕэ, айар идэҕэ ылларбыт киһи буоларын билиэн, итэҕэйиэн сөп," — диэн суруйар уонна К. аас-туор олоҕун, ыарахаттары туоруур дьоҕурдааҕын, бу кэмҥэ айар үлэнэн, науканан хайдах дьарыктаммытын сиһилии ырытар (с. 43, 44—48). 
  1923—1924 сс. Сэйимчээн Тааскааныгар олорон научнай үлэтигэр 3 хайысханы тутуһан үлэлээбитэ: нуучча тылыттан саха тылыгар киирии тыллар тылдьыттарын оҥорбута, урут хомуйбут үһүйээннэрин бэрээдэктээбитэ, саха транскрипциятын боппуруостарынан дьарыктаммыта. 
  
  
   1924 с. саҕалаан, хоһооннорун хомуурунньугун бэлэмнээбит. К., төһө да ыраах олордор, дойдутун кытта ситимин быспатаҕа, суруйса, дойду сонунун билэ-истэ сылдьыбыта. 
  Ол курдук, бүтэрбит тылдьытын тохсунньуга куоракка наарыһынайынан ыыппытын туппуттарын уонна К. атын матырыйааллара Обществоҕа хараллан сыталларын, олору хайа табылларынан бэчээттэтиэхтэрин баҕаралларын туһунан Дьокуускайдааҕы Географическай общество сэкэрэтээрэ М.И.Шадрин кулун тутарга К. суруйбут (РНА СО ДьНК архыыба. 5 ф. 2 уоп. 38 дь. 4—5 лл.). 
  
  
  Муус устар ыйга Дьокуускайдааҕы кыраайы үөрэтэр Географическай общество аатыгар куоракка тиийэригэр үбүнэн көмөлөһөллөрүгэр көрдөһөн, сурук суруйбутун ыам ыйын 16 к. общество мунньаҕар көрөн баран, "Саха сирин сыаналаах научнай үлэһитэ, саха фольклорун билэр, саха тылын биир бастыҥ чинчийээччитэ, ахсаабат үлэһит быһыытынан биллэр Кулаковскай Сэйимчээнтэн кэлэригэр" Совнарком үбүнэн көмөлөһөрүгэр көрдөһөргө уураах ылыммыттара. 
  Ити көрдөһүүнү ылынан, Саха сирин бырабыытылыстыбата К. кэлэригэр 200 солкуобайы үбүлээбитэ (Автономная Якутия, 1924 с. ыам ыйын 21, бэс ыйын 24 кк. СР НА. 52 ф. 1 уоп. 11 дь. 164 л.).
  
  
  К. куоракка барарыгар от ыйын 21 к. Өймөкөөҥҥө аан маҥнайгы ыһыах тэрийбитэ, онно сэргэлэрин бэйэтэ оҥорон туруорбута. 
  
  Саха суругун сэбиэтэ ЛТХ көрүүтүгэр өс хоһооннорун уонна таабырыннар туһунан оһуобай дакылаат оҥоруохха диэн этии киллэрбиттэринэн сибээстээн, от ыйын 26 к. ЛТХ уураах ылыммыт: Онон К., куоракка этэҥҥэ эргиллэн кэлэн, научнай уонна литературнай үлэ үөһүгэр түспүтэ. 
  
  
  Үөрэх, доруобуйа харыстабылын Народнай Комиссариатын 1924 с. балаҕан ыйын 8 к. уурааҕынан К. Литературнай тылбаастыыр хамыыһыйаҕа (ЛТХ) 16 разрядтаах хамнастаах чилиэнинэн ылыллан үлэлээбитэ. "Саха омук" обществоҕа үлэлэһэрэ, педтехникумҥа учууталлыыра, Географическай общество чилиэнинэн талыллыбыта (СР НА. 386 ф. 1 уоп. 8 дь. 36 л. 26 дь. 8 л. ; 459 ф. 1 уоп. 112 дь. 4—5 лл.; 60 ф. 1 уоп. 31 дь. 19 л.).
  
  
  Балаҕан ыйын 8 к. К. бэчээккэ бэлэмнээбит научнай үлэлэрин, муспут матырыйаалларын сорҕотун босхо, сорҕотун босхону эрэ үрдүнэн ЛТХ-ҕа туттарбыта. 
  Онно махтанан, Саха суругун сэбиэтин уонна ЛТХ аатыттан П.Ойуунускай А.Бояровтыын "Автономная Якутия" хаһыат балаҕан ыйын 19 к. нүөмэригэр сурук суруйбуттара.
  
  
  Сэтинньи 11 к. буолбут ЛТХ  А.Ф.Бояров, П.А.Слепцов, М.П.Слепцов уонна К. кыттыылаах мунньаҕар "Кулаковскай. бэйэтин хоһооннорун түргэнник бэчээттииргэ этии киллэрбитин истэн бараммыт, Кулаковскай ырыаларын дьон көрдөһөрө бэрдиттэн бэрт түргэнник кини хоһооннорун таһаарарга уонна олохтоох типографияҕа биэрэн бэчээттэтэргэ" диэн уураах ылыммыт. 
  Ити күн "Кырасыабай кыыстан" саҕалаан Ө.Ө. хоһооннорун ырыппытынан барбыттар (СР НА. 60 ф. 5 уоп. 19 дь. 6 л.).
  
  
  Кинигэ о²орон таһаарарга бэлэмнээн К. хоһооннорун бэйэтэ машинкаҕа бэчээттээбитэ. (СР НА. 60 ф. 1 уоп. 112 дь. 30 л.).
  
  1925 с. тохсунньу 15 к. А.Ф.Бояров бэрэссэдээтэллээх, М.П.Слепцов сэкэрэтээрдээх, Н.Е.Афанасьев, А.Е.Кулаковскай, П.А.Слепцов, В.Д.Давыдова чилиэннэрдээх ЛТХ "Ү" (Цыганов "Речка" диэн хоһоонун көҥүл тылбааһа) хоһоону иһиттибит уонна туох да уларытыыта суох ылынарга" диэн уураахтаабыттар (СР НА. 60 ф. 5 уоп. 9 дь. 18 л.). 
  
  
  К. "Ү" хоһооно маннык хомуурунньуктарга уонна периодическай бэчээккэ тахсыбыт:
  1. ЫХ—25. 2 ч. — С. 154—128. 
  2. ЫХ—57. — С. 259—262. 
  3. ЫХ—78. — С. 220—223. 
  4. Ньургуһун: Революция иннинээҕи суруйааччылар айымньыларыттан нач. оскуолаҕа ааҕар кинигэ / Хомуйбута Г.Ф.Сивцев. — Якутскай, 1944. — С. 11—16.
  5. Төрөөбүт литературабыт: 7 кылаас хрестоматията. — Якутскай: Кинигэ изд-вота, 1966. — С. 24—27.
  6. Бэлэм буол. — 1977. — Кулун тутар 17 к. 
  
II
  
  Бу айымньы Ө.Ө. 1925 с. тахсыбыт кинигэтигэр нуучча суруйааччыта Н.Цыганов "Ручей" диэн элегиятын тылбааһын быһыытынан бэчээттэммитэ. 
  Ол эрээри "Ү" автора тус бэйэтин ис санаатын, ис туругун биэрбит биир күүстээх лирическэй айымньытын холобурун быһыытынан көрүөххэ сөп. 
  Хоһоон эпическэй далааһыннаахтык саҕаланар. 
  Автор үтүөкэннээх үрүйэ устан үрүлүйэн сири киэргэтэрин, нүөлсүтэрин, айылҕаны, сүүрэри-көтөрү абырыырын туһунан этэр. 
  Айымньы риторическай туһулааһыннардаах чааһыгар аллегорическай ис хоһооно күүһүрэр: манна Саха сирин дьылҕата көстөн кэлэр курдук, "Ойуун түүлэ" поэма, "Чабырҕах" матыыптара иһиллэн кэлэллэр. 
  Хоһоон үһүс бүтэһик чааһыгар лирическэй герой бэйэтин туругун арыйар: кини дьоллоох олоҕо түмүктэммитин, аны өлөр күнүгэр дылы санаа-оноо аргыстаах, сор-муҥ доҕордоох эрэ буолан хаалбытыттан муҥатыйар. 
  Поэт 1924 с. Сэйимчээҥҥэ олорон, санаата оонньообут кэмигэр суруйбут. 
  Бу кылгас айымньыга кини туох баар олоҕун, айар үлэтин бүтүннүү хабан сыаналыыр. 
  Поэт бэйэтин сырдык үрүйэҕэ тэҥнэнэр, кини ыллаан-туойан, дьоҥҥо туһалаабытын билинэр, ол бэйэтэ олох өссө уустугуран, санаа хабалата ылан, кини дьылҕата кытаанахтык ыйыллыбытын көрдөрөр.
  
III
  
  Бу поэт нууччалыыттан иккис көҥүл тылбааһа.
   1908 с. оҥорбут "Абааһы андаҕарын" кытта тэҥнээтэххэ Ө. бу сырыыга хоһоон тутулун сахатытар хайысханы тутуспут. 
  
  "Абааһы андаҕарын" уонна "Ү" хоһооннорун тэҥнээтэххэ маннык буолан тахсар:
  Аллитерация: 23% — 77%
  Рифма: 89% — 45%
  Строка иһинээҕи дьүөрэлэһии: 29% — 37%
  Строкаҕа 2—3 тыл туттуллуута: 54% — 92%
  5,6,7,8 сүһүөхтээх строкалар 41% — 68%
  
  Ол гынан баран "Абааһы андаҕарыгар" курдук тылбаастанар нууччалыы биир строканы хаста да хатылааһынынан тэнитэн биэрэр идэтин уларыппатах. 
  Холобура, олох уларыйа турарын туһунан строка К. маннык буолан тахсар: 
Орто дойду 
Оонньуулаах олоҕо
Уу долгунун курдук
Уларыйа турар буолар эбит!
Аан дайды
Албас үөрүүтэ
Алҕас санаа курдук
Аралдьыйа турар буолар эбит!
Күн сирин 
Көрдөөх олоҕо
Түүл-бит курдук
Күрэнэ турар буолар эбит!
  Н.Цыганов айымньытыгар итинник "буола турар эбит" диэн үстүүтэ хатылааһын, биллэн турар, суох. 
  Ону ол диэбэккэ тылбаас автора саха киһитин ааҕыытыгар өйдөнүмтүө, ылынымтыа оҥороору норуот ырыатын форматын туһанар.
  
  
  Онон "Ү" атын омук тылларыттан сахалыыга тылбаастааһын принциптэригэр саҥа хайысханы киллэрбит айымньынан буолар.
  
IV
  
  ЫХ—46 "Ү" хоһоон киирбэтэх. ЫХ—57 (с.259-262) уонна ЫХ—78 (с.220-223) сүүрбэ үһүс айымньынан киирбит. 
  Иккиэннэригэр "Вольный перевод элегии Н. Цыганова "Речка" диэн бэлиэтээһин оҥоһуллар (ЫХ—57  Цыганов инициала суруллубатах).
  
  
  Тиэкискэ уларытыы суох.
  
  СБ-тигэр ЫХ—57 уон үс, ЫХ—78 аҕыс түгэҥҥэ уларытыылар бааллар. 
  СТ СБ-тин [.], [,] таһаарыыларга [;] солбуйуу 14, 18-с строкаларга оҥоһуллубут. Автор СБ-лэрин [,] уонна [;] 97, 101, 108, 112-с строкаларга туруорбатахтар эбэтэр [.] солбуйбуттар. 
  Ордук суолталаах уларытыылар 103 уонна 116-с строкаларга бааллар. 
  Манна автор CБ-тэ [!..] эбэтэр [...] санаарҕааһыны, соҕотохсуйууну элегия тыыныгар сөп түбэһиннэрэн бэлиэтээһиннэр таһаарыыларга туочуканан [!] эбэтэр [.] түмүктэниилэрэ хоһоон иэйиитин арыйыыга сөп түбэспэттэр.
  
  
  Хос быһаарыылар таһаарыыларга суохтар.
  
  ЫХ—57 комментарийыгар: "Автор бу хоһоону Цыганков "Ручей" диэн хоһоонун тылбааһын быһыытынан 1925 с. бэчээттэппитэ. 1946 с. таһаарыыга "Үрүйэ", биллибэт биричиинэнэн, Кулаковскай "Ырыа-хоһоон" диэн кинигэтигэр киирбэккэ хаалбыта", — диэн ыйыллар. 
  Манна "Цыганов" (Цыганков) алҕас бэчээттэммит (ЫХ—57, с. 302).
  
  
  ЫХ—78 комментарийга маннык эбии быһаарыыны биэрэр: "Цыганов нуучча народнай поэзиятын стилинэн суруйара.
   Кулаковскай поэзията ис хоһоонунан уонна форматын да өттүнэн Цыганов поэзиятын улаханнык утумнуура" (ЫХ—78, с. 294). 

  
САЙЫН КЭЛИИТЭ
  
  "СК" поэма 1924 с. Сэйимчээҥҥэ суруллубута. 
  Сэйимчээннээҕи дневнигэр К. аһа-таҥаһа кырыымчыга бэрт буолан, дэлби аччыктаан, мас суох буолан кыһыны быһа тоҥон олорон, олунньу 18—19 кк. суруйбут: "...Была стряпка Мавра. 
  Тирии кыһыахтаан баран сиэм диэбит субатын ыкка сиэтэн ытаата. 
  Я делал салазки... Задался целью написать песню о лете". 
  23 чыыһылаҕа: "...Доставал лед для окна. Пишу песню о лете. Плохо клеится". 
  Кулун тутар 1—3 кк.: "Иду на поле пить чай. Сделал в лесу лежанку... Бродил по снегу, ища удобное место для уединения, но не нашел. Переписываю набело песню о лете". 
  Кулун тутар 4—6 кк. "...Переписываю "Лето". Прибавил о четвероногих и рыбах... Пишу "Лето". Ходил на поле, пил чай..." 
  Кулун тутар 7 к. "...Окончил "Лето" — диэн суруйталаабыт. 
  Ол аата, бу поэматын 17 күн иһигэр суруйан бүтэрбит.
  
  
  Поэма аан бастаан ЫХ—25 кинигэтигэр бэчээттэммитэ.
  
  БМОТ-кэ бэчээттэммит "СК" автор СТ-нэн буолар.
  
  1924 с. сэтинньи 28 к. А.Ф.Бояров бэрэссэдээтэллээх, М.П.Слепцов сэкэрэтээрдээх, К. чилиэннээх ЛТХ: "Сайын ырыата" хоһоону иһиттибит уонна хоһоон сахалар национальнай бырааһынньыктарын ыһыаҕы ойуулуур, олохторугар баар чахчыны көрдөрөр хартыынанан билинэргэ уонна саха норуота айылҕа туһунан өйдөбүлүн биэрэрин быһыытынан былыргы айыылар, таҥаралар тустарынан терминологиятын хаалларан туран, ылынарга (Айылҕаны тыыннааҕымсытыы)" диэн уураахтаабыттар (СР НА. 60 ф. 5 уоп. 16 дь. 26 л.). 
  
  
  К. "СК" хоһооно маннык хомуурунньуктарга уонна периодическай бэчээккэ тахсыбыт:
  
  1. ЫХ—25. 2 ч. — С. 85—137. 
  2. ЫХ—46. — С. 242—280. 
  3. ЫХ—57. — С. 209—250. 
  4. ЫХ—78. — С. 224—258.
  5. ЫХ—86. — С. 89—119. 
  6. Ньургуһун: Революция иннинээҕи суруйааччылар айымньыларыттан нач. оскуолаҕа ааҕар кинигэ / Хомуйбута Г.Ф.Сивцев. — Якутскай, 1944. — С. 11—16.
  7. Саха литературата: Хрестоматия. 8 кылаас / Оҥордулар Г.Р.Кардашевскай, П.Е.Ефремов, С.И.Горохов. — Якутскай, 1980. — С. 74—100.
  8. Кыым. — 1977. — Кулун тутар 16 к.
  9. Хотугу сулус. — 1977. — № 3. — С. 92—96.

II
  
  Поэма алта чаастаах, ол сюжета сайын кэлиитин батыһыннарыы киэбинэн суруллубут: 1. Хаар хараарыыта, үрэх эстиитэ. 2. Үөн-көйүүр, көтөр-сүүрэр. 3. Этиҥ, ардах. 4. Сир көҕөрүүтэ, от үүнүүтэ. 5. Киһи-сүөһү кэскилэ. 6. Ыһыах. 
  Поэт айылҕа уһуктуутун, тиллиитин хартыынатын сиһилии ойуулаан, саха киһитин сүрэҕэр-быарыгар иҥэн хаалар хартыынатын айар, саха киһитигэр сайын кэлиитин саҕа күндү, ахтылҕаннаах суоҕун көрдөрөр. 
  Поэма саамай уһун чааһа — бүтэһигэ, "Ыһыах" буолар. 
  Саха киһитэ күөххэ үктэммит, дьолломмут үөрүүтэ ыһыахха көстөр. 
  Автор ыһыах сиэрин-туомун, алгыһын уус-уран тылынан эмиэ биир бастакынан сиһилии ойуулаабыта билигин этнографическай суолталаныан сөп. Ө.Ө. саха итэҕэлин, олоҕун киэҥник эҥсэн көрдөрөр буолан, айымньы дириҥ философскай ис хоһооннонор. 
  Иккис өттүттэн, поэма аллегорическай ис хоһоонноох буолуон эмиэ сөп. 
  Поэт саҥа былаас саха норуотугар, кыра-хара дьонугар дьолу аҕалбытын сайын кэлиитинэн сирэйдээн көрдөрөр. 
  Ону маннык икки түгэн кэрэһиттиир. 
  Кини "Хаар-муус дойду аармыйата" хоһоонугар "үтүө олох үөскээбитин" "күөнэхпит күөрэйдэ, күөрэгэйбит ыллаата, күммүт таҕыста" диэн тылларынан түмүктээбитэ. 
  "СК" поэма эмиэ ити тылларынан түмүктэммитэ элбэҕи этэр. 
  Өссө айымньыга поэт "Өрүс бэлэхтэрэ" поэматын тематын, идеятын салгыыр курдук. 
  Бу поэматыгар Өлүөнэ өрүскэ Дьыл оҕуһа адаҕыйан кэлэн, сэттэ-аҕыс ый тухары халыҥ хаарынан-мууһунан сабыллан турар дьылҕаламмытыттан хараастыбыта. 
  "СК"  атын олох, саҥа кэм кэлбитин туһунан Ө.Ө. маннык эппит: "Олуурдаах улуу дьыл оҕуһа ураа муостара булгуруйан, улуу муора диэки уста турда". 
  Автор саҥа үөскээн эрэр советскай литература поэтикатыгар олук уурбута: мантан инньэ эдэр поэттар айымньыларыгар сайын, күөх, күн образтара дэлэйиэхтэрэ эрэ буолбатах, ону ааһан бу образнай системаҕа олоҕуран, 20-с сыллар бүтүүлэригэр "сааскы" поэзия диэн ааттаммыт көстүү үөскүөҕэ. 
  "СК" поэмаҕа Ө.Ө. айар үлэтин пафоһа уларыйбыта биллибитэ, норуот кэлэр кэскилигэр итэҕэйэр оптимистическай санаата күүһүрбүтэ. 
  Ол эрээри кини айымньыларын формата уларыйбатаҕа. 
  Норуот айымньытыттан силис тардар тылын - өһүн күүһэ, норуот итэҕэлигэр, өйүгэр-санаатыгар олоҕурбут көрүүлэрэ манна да көстөллөр. 
  Ө.Ө. саха литературатын алгыһынан саҕалаабыта, бу биир тиһэх айымньытыгар эмиэ алгыска тирэҕирбитэ. 
  Кини алгыска саха норуота өй-санаа өттүнэн ырааһа, кэрэҕэ, сырдыкка дьулуһуута көстөрүн үчүгэйдик өйдүүрэ.
  
III
  
  Бу Ө.Ө. кээмэй өттүнэн саамай улахан айымньыта — 1423 строкалаах, алта чаастан турар.
   Аллитерацията 77%, ол аата  "Ойуун түүлүнээҕэр" 13% элбэх. 
  Ону таһынан сорох чаастара бүттүүннэрэ аллитерационнай системаҕа олоҕуран суруллубуттар: иккис, төрдүс салаалар строкалара 91% уонна 94% аллитерациялаахтар. 
  Бу К. поэзиятыгар саамай үрдүк көрдөрүү. 
  Оттон бастакы чааһа — 74%, үһүс — 65%, бэһис — 64%, алтыс — 71% аллитерациялаахтар, рифмата уопсайа 53% буоллаҕына, чаастарынан маннык хартыына үөскээн тахсар: I — 65%, II — 53%, III — 59%, IV — 37%, VI — 35%. 
  Көстөрүн курдук, саха поэзиятыгар баар аллитерация күүһүрдэҕинэ, строка бүтүүтүн дьүөрэлэһиитэ мөлтүүр диэн сокуон манна эмиэ бигэргэтиллибит. 
  Онуоха эбии К. бу улахан айымньы чаастарын ис хоһоонугар дьүөрэлии форманы тутуһара харахха быраҕыллар. 
  
  
  Строка иһигэр дорҕооннор дьүөрэлэһиилэрэ эмиэ аллитерация төһө баарыттан көрөн уларыйар эбит. 
  Поэмаҕа бүттүүнүгэр строка иһинээҕи дьүөрэлэһии 26%. 
  Онно ордук хото Ө.Ө. били хоһоону суруйуу быраабылаларыгар биһириир бастакы уонна иккис, бастакы уонна үһүс тыллар саҕаланыыларын дьүөрэлэһиитэ элбэх — 180 уонна 120 төгүл туттуллубуттар.
   Оттон атын көрүҥнээх дьүөрэлэһии (иккис уонна үһүс, бастакы уонна төрдүс тыллар, үс тыл саҕаланыыта субуруччу уо.д.а.) барыта 59 эрэ түбэлтэ. 
  Автор 9-тан ордук сүһүөхтээх строкаларга итинник ньыманы киллэрэрэ олус интэриэһинэй: 
  Хаҥха-ньаҥха хатыҥы аһатта …— 10
  Күөкэ-дьааһын тойону күндүлээтэ… — 11 
  Сэбирдэх аннынан сибигинэспит …— 11
  Эрэкэ-дьэрэкэ иккигэ иһэттэ …— 12
  
  Бу холобурдарга строка иһинээҕи тыллар бүтүүлэрэ эмиэ атылыылар, рифмалардаахтар: хаҥха — ньаҥха... аһатта, күөкэ... күндүлээтэ, эрэкэ — дьэрэкэ иккигэ иһэттэ. 
  
  
  Ритмикаларынан поэма чаастара, кыратык да буоллар, эмиэ уратылаһаллар.
   Холобура, бастакы уонна бэһис чаастар строкалара 100%, иккилии, үстүү тылтан таҥыллыбыттар, атыттара арыый эрэ кыралар 97—98%. Ол эрээри ити көрдөрүү алтыс чааска 90% тиийэ намтыыр. 
  Сүһүөхтэрин ахсаанынан буоллаҕына строкалар үксүлэрэ 5, 6, 7, 8 сүһүөхтээхтэр, итинник строкалар ахсааннара бастакыга — 83%, иккискэ — 83%, үһүскэ — 75%, төрдүскэ — 79%, бэһискэ — 83%, алтыска — 71%. 
  Манан сылыктаатахха, алтыс "Ыһыах" ойуулааһыныгар ритмиката уратылаах эбит. 
  Бу чааска 9,10,11,12 сүһүөхтээхтэр да баар буолбуттара биллэр. 
  Атыттарга итилэр суохтарын кэриэтэ. 
  Уопсайынан, бүттүүнүгэр 5, 6, 7, 8 сүһүөхтээхтэр 77% ылаллар, онтон үөһээҥилэр — 13% тэҥнэһэр. 2, 3, 4 сүһүөхтээхтэр 10% эрэ ылаллар, поэма уопсай ритмикатыгар оруоллара суоҕун кэриэтэ. 
  Ол эрэн сороҕор, эмиэ атын айымньыларыгар курдук, 3—4 сүһүөхтээх биир тылы суолтатын чорботон, күү¤үрдэн айымньы биир күдьүс сайдыытын лоскуйдарга араарар бэлиэ оҥостору автор олус сатабыллаахтык туһанар.
  
  
  Көстөрүн курдук, "СК" поэма хоһоонун тутулунан норуот тылынан айымньыларын үгэстэригэр маарыннатан суруллубут айымньылартан биирдэстэрэ. 
  
IV
  
  "СК" ЫХ—46 (с.242-280) уонна ЫХ—78 (с.224-258) сүүрбэ төрдүс айымньынан, ЫХ—57 (с.209-250) сүүрбэһис айымньынан киирбит.
  
  Тиэкискэ уларытыы суох.
  
  СТ-кэ 641-с строка "Титирик-тиит мас" холбуу тутан образтаан этиитэ таһаарыыларга барыларыгар, туохтуур элбэх ахсааныгар сөп түбэһиннэрэн, "Титирик-тиит мастар" диэҥҥэ уларытыллыбыт: "Тэтэркэй киистэлэннилэр" (644 строка)
  
  
  СБ-лэригэр 240-тан тахса (биһиги ааҕыыбытынан 243) түгэҥҥэ СТ-кэ сөп түбэспэт уларытыылар киирбиттэр. 
  Бөлөхтөөн наардаатахха маннык: 
  
  Бастакынан, дьүөрэ тылынан образтаан хоһуйууга СТ-кэ баар дефис таһаарыыларга туруоруллубатах.
   Холобур, "күндээр-маҥан күммүт" (38-с строка), "Хабыр-дьолуо халлаан" (222-с строка икки инники таһаарыыларга), "Сүгэ-таас сүргүөһүннээх" (449-с строка), "Хатыран-кууран турбут" (645-с строка) эбэтэр СТ-кэ суох дефис таһаарыыларга баар буолуута: "Орто туруу дойду" (100-с строка) "Киҥкил силик тыам" (335-с строка) уо.д.а. Барыта 83 түгэн бэлиэтэнэр. 
  
  
  Маны таһынан хатылаан ойуулааһыннарга строфема бүтүүтүгэр автор туруорар СБ-тэ [;] таһаарыыларга туочуканан [.] солбуллар, 57 маннык уларытыыны бэлиэтиибит. 
  Эбэтэр 55 түгэҥҥэ СТ-кэ СБ-тэ суох түбэлтэтигэр запятой [,] турар.  
  
               
  Иккиһинэн, автор СБ-лэрэ [:], [—], [;] хардарыта солбуйсан, уларыйан туруулара 30-ча строкаҕа баар; 20-чэ түгэҥҥэ СБ-лэрэ сүнньүнэн [,] грамматика быраабылатыгар сөп түбэһиннэрии киэбинэн киирэллэр. 
  
  
  Үсүһүнэн, 1094-с строкаҕа СТ-кэ [.] таһаарыыларга [!] уларыйбыт, 1134-с строкаҕа автор күүһүрдэн этиитэ [!..] үс төгүл күүһүрдүүнэн [!!!] бэлиэтэммит. СТ 1301 уонна 1302-с строкаларыгар: "Аар тойон аҕабыат! // Айах үрдүн охтор!" диэн туһулааһыннар таһаарыыларга, запятойунан [,] бэлиэтэнэн, көннөрү сирэй саҥа бэлиэтигэр кубулуйбуттар. 
  Поэма түмүк строкатыгар автор СБ-тэ [!] таһаарыыларга туочуканан солбуллубут. 
  Онон 1427-с строкаҕа автор норуотугар туһаайар үөрүүтэ судургу иһитиннэрии курдук бэлиэтэммит.
  
  
  Хос быһаарыыларга ЫХ—46 22 тылы (Ред.) диэн бэлиэтээн эбии киллэрбит: "сиэнчэр", "саахал", "күбэ дьыл", "э²ийэ", "сүргүөр", "кутаа уот куйбуурдаах", "сах аймаҕа", "сала²кый", "амырыын", "ымыы", "ньулугур", "кыабака", "хампа", "түһүмэт", "моймо", "харабалдьын", "көртөөччү", "күөкэ", "боччук", "сабаҕа былас", "симиин", "үлсэммитин кэннэ". 
  ЫХ—57 уонна ЫХ—78 автор быһаарар 83 тылыгар эбиитэ суох.
  
  Таһаарыыларга барыларыгар комментарийдар суохтар.
  
  
КӨТӨР ААЛ
  
  "КА" хоһоон 1925 с. алтынньы 8 к. "Кыым" хаһыакка "Саха республикатын иһигэр бары норуоттар бэйэлэрин дьарапалааннарын оҥостуох тустаахтар" диэн рубрика анныгар "Өлөксөй" диэн илии баттааһыннаах тахсыбыта.
   Ити күн "Автономная Якутия" хаһыакка тахсыбыт "Даешь аэроплан "Саха" диэн ыстатыйатыгар М.К.Аммосов маннык суруйбут: Итинтэн көстөрүнэн, Өксөкүлээх Өлөксөй, бу хоһоону политическай сакаас быһыытынан суруйбут диэхпитин сөп.
  
   
  1925 с. саҥатыгар, К. ЛТХ-ҕа тахсыылаахтык үлэлээн, "Ырыа-хоһоон" икки чаастаах хомуурунньугун, Бүтүн Саха сирин сэбиэттэрин III съеһин көрсө, тохсунньу 23 к. таһаарбыттара. 
  
  
  Уҥа илиитин тарбахтара ыалдьар буолан, сатаан суруйбакка эрэйдэнэн, бэчээттиир массыыҥка көрдөөбүтүн, П.Ойуунускай тохсунньу 15 к. Москваҕа И.Н.Винокуровка бэрт түргэнник була охсон ыыталларыгар тэлэгэрээммэ охсубут (СР НА. 60 ф. 1 уоп. 217 дь.). 
  Онон массыыҥкаланан, саха тылын үөрэтиигэ үйэлээх сааһын анаабыт киһи, транскрипция, саха литературнай тылын уонна грамматикатын боппуруостарыгар үлэлэрин бэчээттээн киирэн барар. 
  Ол курдук, тохсунньуга "О произношении якутских гласных и двугласных букв", "Правила якутского стихосложения", саха тылын грамматическай форматын туһунан үлэлэри; олунньу 19 к. "Якутский язык", муус устар 15 к. "Саха кэскилэ" диэн кулун тутар 31 к. тэриллибит научнай общество саха тылыгар үлэтин былаанын суруйталаабыта. 
  Бу былааныгар туох ханнык иннинэ саха литературата сайдыахтааҕын этэн туран: бастакытынан, саха тылын грамматиката суруллуохтаах; иккиһинэн, көннөрү дьон туһанарыгар Пекарскай тылдьыта, аһара научнайын быһыытынан, кылгатыллан бэчээттэниэхтээх; үсүһүнэн, нууччалыы-сахалыы тылдьыт оҥоһуллуохтаах; төрдүһүнэн, остуоруйалары, үһүйээннэри, таабырыннары, өс хоһооннорун хомуйан, бэрт түргэнник бэчээттээн, бэйэтин тылынан саҥа ааҕан эрэ сахаҕа тиэрдэ охсуллуохтаах; бэсиһинэн, нуучча литературатыттан тылбаастар оҥоһуллуохтаахтар; алтыһынан, бэйэтэ суруйбут үлэлэрин сибилигин да бэчээттэнэргэ бэлэм туруктаах: а) 20 үһүйээнин, б) 2400 тыллаах неологизмнар тылдьыттарын, в) саха тылын туһунан ыстатыйатын, г) сахалыы хоһоон быраабылатын, д) сахаҕа киирбит омук тылларын уларытыы быраабылаларын, е) саха государственнай тылын туһунан ыстатыйатын, ж) араас улуустар, уокуруктар саҥаларын туһунан үлэлэрин биэриэҕин сөбүн суруйбут. 
  Бу үлэлэриттэн грамматикаҕа үлэлэрэ уонна саха государственнай тылын туһунан ыстатыйата көстө иликтэр. Арай ССКСК Президиумугар бу ыстатыйатынан "О якутском государственной языке" — диэн дакылаат оҥорбутун— диэн уураахтаабыттар. 
  Итини таһынан, сыл саҥатыгар И.Бараховка саха тылын транскрипциятыгар үлэтин саҥардан ыыппытын, Э.К.Пекарскайга уонна Н.Н.Поппеҕа биэрэн, рецензиялаппыт. 
  Бу икки улахан учуонай, Кулаковскай транскрипцията саамай тоҕоостоох диэн улахан үлэ суруйан, муус устар 8 к. ыыппыттар. К. олунньу 22 к. И.Бараховка суругар бэйэтин тус үлэтин былаанын билсиһиннэрбит: 
  Олунньуга "Виды животного и растительного царств, известные якутам" диэн үлэтин ЛТХ-ҕа, оттон муус устарга "Саха кэскилигэр" ойууннааһын туһунан матырыйаалы хайдах хомуйуохха сөптөөҕүн туһунан инструкциятын туттарбыта. 
  Бу үлэтэ атырдьах ыйыгар "Саха кэскилэ" таһаарбыт 1 №-дээх хомуурунньугар, "Якутские пословицы и поговорки" 2 №-дээх хомуурунньугар тахсыбыттара. 
  
  
  Ити научнай үлэлэрин таһынан дьон олоҕор туһалаах буолуо диэн, кураан дьылы хайдах туоруохха сөбүн, кыра үрэхтэр халааннааһыннарын, оту хаһааныы уо. д.а. боппуруостар тустарынан "Автономная Якутия" хаһыакка "Грядущая Гидра" (ыам ыйын 5—6 кк.), "Как бороться с малым разливом рек" (ыам ыйын 31 к), "Некоторые способы борьбы с неурожаем и его последствиями" (бэс ыйын 2 к.), "Как образовать сенные запасы" (бэс ыйын 3—4 к), "Земельные вопросы Якутии", "Тяжба телейцев и хатылинцев" (бэс ыйын 10 к), "Гидра идет" (ахсынньы 24 к) ыстатыйалары бэчээттэппитэ. 
  Реальнай училищеҕа бииргэ үөрэммит табаарыһын, П.П.Васильев диэн нуучча киһитин, сахатытыы бара турарын быһыытынан сахалыы билбэтиттэн үлэтиттэн уураппыттарын, мин кинини сахалыы үөрэтиэм, онон үлэ буларыгар көмөлөстөргүн диэн, П.А.Ойуунскайга суруйбутун: 1925 с. К. "Саха кэскилэ" научнай общество солбуйар бэрэссэдээтэлинэн, тыл үөрэҕин секциятын сэбиэдиссэйинэн, Географическай общество уонна ЛТХ чилиэнинэн, педтехникум учууталынан үлэлээбитэ.
  
  
  "Саха омук" общество көрдөһүүтүнэн субботкаларга кыттара, саха тылын туһунан дакылаат оҥороро, бэйэтин хоһооннорун ааҕара (СР НА. 459 ф. 1 уоп. 112 дь. 5—5 л. кэннэ). 
  
  
  Ити курдук тахсыылаахтык үлэлии сырыттаҕына, иккис дойдута буолбут Өймөкөөнүгэр алдьархай бөҕө ааҥнаабыта. 
  Кулун тутар 12 к. Э.Г.Светец хамандыырдаах "бандьыыттары" эһэр аналлаах, Халыманан, Верхоянскайынан эргийэн Охотскайдаан иһэр 15 киһилээх экспедиционнай этэрээти, Өймөкөөҥҥө баар добровольческай этэрээт "Сохсолоох" диэн сиргэ тоһуурга түбэһиннэрэн, хас да киһини өлөрбүт, улахан а²аарын билиэн ылбыт. 
  Ону истэн баран, былаас, ГПУ дьоно Өймөкөөҥҥө киэҥ боломуочуйалаах карательнай этэрээт ыытарга дьаһал ылбыттара. 
  Архыып докумуоннарыттан көрдөххө, Светец этэрээтэ хоту улуустарга бэккэ наһаалаан, туох да буруйа суох дьону ытыалаан, малларын-салларын талаан иһэр эбит. 
  Онон Өймөкөөҥҥө кэлэн, биhигини син биир тыыннаах хаалларбаттар диэн, итинник дьаһаммыттар быһыылаах (СР НА. 3 ф. 3 уоп. 269 дь. 57—58 лл. 3 ф. 2 уоп. 18 дь. 21—22 лл. КСБФСК  архыыба. 94 дь. 235—238 лл.). 
  
  
  Итини истэн, К. Өймөкөөҥҥө эйэнэн бэриннэрэр хамыыһыйата ыытыахха наада, мин Өймөкөөнү үчүгэйдик билэбин, алтата сылдьыбытым, дьоно да миигин сирбэт этилэр, онон ыытар буоллаххытына, барыахпын сөп, миигин кытта Иван Ал. Степанов диэн саастаах, бэйэтэ Аллан, өймөкөөннөр улаханнык ытыктыыр киһилэрэ, сылга онно иккитэ баран кэлээччи, барсыаҕа, — диэн ыам ыйын 14 к. ССКСК бэрэссэдээтэлигэр сайабылыанньа түһэрбит (СР НА. 14 ф. 1 уоп. 61 дь. 5—5 л. кэннэ). ССКСК сөбүлэһэн, К. барардыы болномуочуйалаах кумааҕытын, аһын-үөлүн тэриммитинэн барбыт (РС НА. 2 ф. 2 уоп. 18 дь. 19—58 лл. СР НА. 50 ф. 1 уоп. 227 дь. 1 л.).
  
  
  Ыам ыйын 27 к. Саха сиригэр аан бастаан общественность уонна былаас саханы чиэстиир дьоро киэһэтэ национальнай театрга буолбута. 
  Ол К., бастакы национальнай поэт уонна учуонай диэн сыаналаан, литератураҕа уонна наукаҕа үлэлээбитэ 25 сылын бэлиэтээһин этэ. 
  Киирии тылы А.Ф.Бояров эппитэ. 
  Поэт олоҕун уонна литературнай үлэтин туһунан дакылааты А.И.Софронов, научнай-чинчийэр үлэтин туһунан дакылааты Г.А.Попов оҥорбуттара, араас тэрилтэлэр, биирдиилээн дьоннор эҕэрдэ тылы эппиттэрэ, бэртээхэй диэн концерт буолбута. 
  ССКСК уонна "Саха кэскилэ" научнай общество ааттарыттан П.А.Ойуунускай эҕэрдэлээбитэ итиэннэ уу оҕуһун муоһуттан аатырбыт муосчут Никифоровка, 150 солкуобайы төлөөн туран, суруйар тэрил оҥотторон, бэлэхтээбитэ (Автономная Якутия, 1925 с. кулун тутар 12 к., бэс ыйын 3 к.). 
  
  
  Үөрэх уонна доруобуйа харыстабылын Народнай комиссариатын бухгалтериятын сахатытыыны ыытарга ороскуоттар быыбаркатыгар "Кулаковскайга төлөннө — пъесаны тылбаастаабытын иһин — 675 солк, буквары оҥоһууга үлэтин иһин — 100 солк., 4 хоһоон сыаната — 100 солк." диэн суруллубут. 
  Бу ханнык пьеса буолара билиҥҥитэ быһаарылла илик. Оттон ханнык хоһоонноро 1925 с. суруллубуттара биллэр (СР НА. 60 ф. 1 уоп. 546 дь. 46 л.). 
  
  
  Суруйааччы Н.Заболоцкай-Чысхаан Ө.Ө. 1925 с. Өймөкөөҥҥө бииргэ айаннаабыттарын туһунан бэрт сиһилии кэпсээбитин "Айан аргыстаах, суол доҕордоох" диэн ахтыытыгар булан ааҕыахха сөп (Заболоцкай Н. Күн да уһун. Якутскай, 1968. — С. 414—455; Үйэ аҥарыгар. Якутскай, 1984. — С. 136—177).
  
  
  Өймөкөөҥҥө ый аҥара айаннаан, бэс ыйын 30 - гар тиийбиттэрэ уонна нөҥүө күнүгэр, Суhал ыҥырыылаах съезд тэрийэн, утары турааччылары бэриннэрбиттэрэ. 
  Бу мунньахха К. Сэбиэскэй былаас өлөрөр-өһөрөр өйүн тохтотон, саҥа политиканы ыытан эрэрин, Өймөкөөҥҥө баар өрө турааччылар эйэлээхтик бэринэллэригэр, сааларын биэрэллэригэр, оччоҕуна толору амнистия ылалларын туһунан, Охотскайга, Верхоянскайга, Абыйга баар өрө турааччылар этэрээттэрэ эмиэ бэриниэхтэрэ диэн улахан эрэмньилээҕин уонна административнай уорганнары, Сэбиэскэй былаас балаһыанньаларын тутуһан, саҥаттан быыбардыахтаахпыт диэн тыл эппит. 
  Съезд түөрт күн устата барбыт. Итини таһынан, съезкэ оскуола тутуутун, потребобщество тэрийиитин, кумалааннары көрүү-харайыы боппуруостарын көрбүттэр. 29 киһини бэриннэрэн амнистиялаабыт, Светец этэрээтиттэн ордубут 8 киһини Охотскайга ыытан, 8402 солк. суумалаах табаары кинилэртэн ылан, Өймөкөөннөөҕү потребобществоҕа туттарбыт. 
  Ол кэннэ бэйэтин оннугар атын улуустарга эйэлээх комиссия бэрэстэбиитэлинэн А.Н.Готовцевы анаан дойдутугар төннүбүт (СР НА. 1480 ф. 1 уоп. 38 дь. 1—12 лл. 39 дь. 1—46 лл. 50 ф. 7 уоп. 10 дь. 28—28 л. кэннэ). 
  Балаҕан ыйын 8 к. Тааттаттан П.А.Ойуунускай аатыгар Балаҕан ыйын 22 к. ССКСК аатыгар, куоракка кэлэн баран, докладной түһэрбит. 
  Онно Өймөкөөҥҥө 40 киһилээх этэрээт барыта бэриннэ, 9 бинтиэпкэни уонна 2 дьааһык гранатаны илдьэ кэллибит диэбит. 
  Абыйга, Охотскайга, Верхоянскайга наарыһынайдар барбыттарын, Верхоянскайтан кинилэр барбыттарын кэннэ П.Новгородов Алексеевтыын кэлэн бэриммиттэрин, Охотскай былаастара наһаа террордаабыттарыттан Өймөкөөҥҥө уонна Охотскайга өрө туруу тахсыбытын туһунан, ону таһынан туох ороскуот тахсыбытын суруйбут. 
  Балаҕан ыйын 23 к. амнистияламмыт дьоннор тустарынан уонна кинилэр испииһэктэрин оҥорон иккис докладнойун түһэрбит (СР НА. 60 ф. 1 уоп. 5097 дь. 300—301 л. кэннэ. СР НА. 3 ф. 20 уоп. 17 дь. 165—166 лл.). 
  
  
  ССКСК Президиума балаҕан ыйын 28 к., К. дакылаатын истэн баран ылынарга уонна кини биэрбит испииһэгэр баар 29 киһини амнистиялыырга диэн уураах ылыммыт. 
  
  Балаҕан ыйын 25 к. ССАСР Совнаркома К-йы, И.Бараховы, А.И.Софроновы Бакуга 1926 с. буолар Тюркологическай съезкэ делегаттарынан анаабыта. 
  Онон К. алтынньы 5 к. борокуотунан айаннаабыта. Командировкаҕа барарыгар харчытын ыйыталаспытын, тоҕо эрэ кэлин суолгар, Иркутскайга ыытыахпыт, эн бэстилиэнэй борокуотунан айанныы тур диэн биэрбэтэхтэр. 
  Сэтинньи 18 к. П.А.Ойуунускайга аара суолтан икки суругу суруйбут. 
  Онно, тиэтэйэн уонна сылаас ууга ыалдьар илиитин угуттаан ааһаары сыыһа тайанан, Өлүөхүмэ диэки түһэн баран, хайдах эрэйдэнэн айаннаабытын, суол-иис суоҕун, бөрөтө да элбэҕин этэн баран, айаннаабыт сирин экономическай балаһыанньатын, климатын, булдун, дьонун олоҕун туһунан сиһилии кэпсээбит. 
  Ону таһынан бэйэтин үлэтин, олоҕун былаанын таарыйбыт. 
  Илиитин эмтэтиэн баҕарарын (бу да суругу илиим ыалдьар буолан, сынньана-сынньана суруйдум диэбит), эмтэтэн баран, Москваҕа тиийэн грамматикатын ситэриэхтээҕин эбэтэр Киргизияҕа баран, тыл үөрэтэн кэлиэхтээҕин уо.д.а. суруйбут. 
  Төһө да илиитэ ыалдьан, кыайан суруйбат буоллар, аара суолга "О происхождении слова "якут", "Гидра идет" диэн үлэлэрин суруйан ыыппыт. диэн суруйбутун, үйэтигэр киһиэхэ хомойбутун биллэрбэтэх Ө.Ө. хомуруйбутуттан сылыктаатахха, чахчы улахан иэдээҥҥэ түбэһэн, уһугулаан, биир солкуобайа суох суол ортотугар урут сылдьыбатах, билэр дьоно суох сиригэр хаалан (хата, киһитэ кини буолан, кыра да буоллар, харчы иэс булбут дии), маннык суруйдаҕа. 
  Иккис суругар Айаантан Ньылхааҥҥа, Дьугдьуур хайаларын таарыйбакка эрэ, барар суол баарын туһунан суруйбут (СР НА. 386 ф. 1 уоп. 146 дь. 15—19 лл.). 
  Дьэ, итинник аас-туор айаннаан, ыйы-ыйынан дэлби аччыктаан, куттаҕын ыарыыта өрө туран, сыккырыыр тыына эрэ хаалан, Ө.Ө. ахсынньы 27 к. Москваны булбута. 
  Ол туһунан А.И.Софронов бэйэтин дневнигэр маннык суруйбут:.
  
   К. "КА" хоһооно маннык хомуурунньуктарга уонна периодическай бэчээккэ тахсыбыт:
  1. ЫХ—46. — С. 288—289. 
  2. ЫХ—57. — С 263—264.
  3. ЫХ—78. — С. 262—263. 
  4. ЫХ—86. — С. 66. 
  5. Саха поэзиятын антологията. — Якутскай, 1967. — С. 40—56. 
  6. Саха литературата: 8 кылааска үөрэнэр хрестоматия/ Оҥордулар С.И.Горохов, П.Е.Ефремов, Г.Р.Кардашевскай. — Якутскай, 1971. — С. 46—73.
  7. Кыым. — 1925. — Алтынньы 8 к. Эдэр коммунист. — 1967. — Балаҕан ыйын 3 к.; Коммунизм сардаҥата. — Үөһээ Бүлүү. — 1967. — Кулун тутар 14 к. "Көтөр аал". 
  8. Бэлэм буол. — 1987. — Кулун тутар 5, 8 к., 1977. — Кулун тутар 17 к.
  9. Коммунист. — Ытык-Күөл. — 1977. — Кулун тутар 15 к.
  10. Хотугу сулус. — 1977. — № 3. — С. 92—96.
  11. Ленинскэй тэрийээччи. — Бороҕон. — 1987. — Кулун тутар 3 к.
  
# II
  
  Ө.Ө. бу хоһоонун 1925 с. Дьокуускайга бастакы аэроплан кэлиитин уруйдаан суруйбута. 
  Кини Саха сиригэр техника көстүүтүн сайдыы кэрэһитин быһыытынан бастаан уруйдаабыт поэт этэ ("Борокуот аал", 1910). 
  Норуот сайдыытын туһугар сүрэҕинэн ыалдьар поэт көтөр аалы чахчы үөрэн-көтөн, ис сүрэҕиттэн долгуйан туран айхаллыыр уонна маннык көстүү өссө да үөдүйэ турарын туһугар алгыс тылын аныыр.
  
III
  
  Бу хоһоон тутулун туһунан "Оҕонньор кэпсээнэ" диэн айымньыны быһаарыыга булуоххут.
  
# IV
  
  "КА" ЫХ—46 (с.288-289) сүүрбэ сэттис, ЫХ—57 (с.263-264) сүүрбэ төрдүс, ЫХ—78 (с.262) сүүрбэ алтыс айымньынан киирбит.
  
  Тиэкискэ уларытыы суох. 
  СБ-гэр ЫХ—46 уонна ЫХ—57 маҥнайгы строкатыгар запятой [,] көтүтүллүбүт.
  
  Хос быһаарыылар таһаарыыларга барыларыгар суохтар. 
  ЫХ—46 комментарий оҥоһуллубатах. ЫХ—57 уонна ЫХ—78 (с.294) хоһоон 1924—25 сс. таһаарыыга киирбэтэҕэ ыйыллар. 
  ЫХ—57 "Көтөр аал", "Оҕонньор кэпсээнэ", "Хаар-муус дойду аармыйата" айымньылары холбуу тутан, комментарийга маннык бэлиэтээһини оҥорор: "Кинилэри поэт уус-уран өттүнэн өссө да сиппэтэх-хоппотох айымньыларын курдук көрөн бэчээттэппэтэх буолуон сөп" (ЫХ—57, с. 302).
  
  

ОҔОННЬОР КЭПСЭЭНЭ
  
  "ОК" хоһоон 1925 с. алтынньы 14 к. "Кыым" хаһыакка "Өлөксөй истибит" диэн илии баттааһыннаах тахсыбыта. 
  Ити күн "Кыымҥа" "Дьараппалаан көтүүтэ" диэн П.А.Ойуунускай ыстатыйата тахсыбыта. 
  Манна кини кырдьаҕас партизан Егоров самолетунан көтөн баран кэпсээбит кэпсээнин суруйбут: "...Дьэ, табаарыстар! Көтөр аал ыстаал тимир чыычаах баар эбит бэрт бэсиэлэй көлө. 
  Сиртэн көтөрө сирилээн-сирдьигинээн токуой үчүгэй эбит. 
  Күөччэхтээн көтүтэр тимирэ, салгыны ытыйан өрө лэглээритэн, дьэргэҥнии көтүтэн элээритэн тахсара бэрт бэсиэлэй эбит. 
  Сүрэҕим үөрэн эппэҥнээтим, кулгааҕым куугунаата, хараҕым дьиримнээтэ дьэ. 
  Бу баар эбит этириэс эриэккэһэ. 
  Сирим сыыйылынна, сирэйим сирдьигинээтэ. 
  Улам-улам үрдээн истим, сирим сыыйыллан элэҥниирэ мөлтөөтө. 
  Өҥөйөн көрбүтүм — үрдүктүк тахсыбыппыт, ону эмиэ үчүгэйдик санаатым. 
  "Санаатаҕым аайы салгын устун сылдьарым дэлэ ыраас буолуо этэ дуо? 
  Дэлэ түргэн буолуо этэ дуо?" — дии санаатым.
  
  Куораппыт барахсан холобура суох куччаан көһүннэ. 
  Өрүтэ көтөн тахсыбыт кириэстээх, үрдүккэ холуллар таҥараларбыт дьиэлэрэ эрэйдээхтэр этиэхтэн кэрэ — дуобат курдук буолан көһүннүлэр. 
  Көлүллүбүт аттар күүдээх саҕа буолан кыймараҥнастылар. 
  Үөрэҕэ суох киһи үгүһү тугу этиэхпиний — ыстаал тимир чыычаах баар көлө бастыҥа, ыраас ыллыктаах, үрдүк аартыктаах үтүөкэн көлө. 
  Өрө тахсара үчүгэйин, таҥнары түһэрэ эриэккэһин. 
  Токуой үчүгэй көлө эбит. 
  Саха норуота бэйэбит маннык көлүнэр көлөлөөхпүт буоллар, сытыытык сылдьыа эбиппит. 
  Кыната суох буолан баран, кынаттааҕар түргэнник, халлаан аннынан, сири үрдүнэн, бадараана суох, силиһэ-мутуга суох, аппата-дьаппата суох салгын суолунан сурулуу көтөр — бу баар эбит ордук үчүгэй дьыала" — диэтэ" — диэн. 
  Бу ыстатыйаттан көрдөххө, К. уонна П.А.Ойуунускай иккиэн биир оҕонньор кэпсээнин суруйбуттар уонна эмиэ политическай сакаас буолан, биир күн бэчээттэппиттэр.
  
  
  К. "ОК" хоһооно маннык хомуурунньуктарга уонна периодическай бэчээккэ тахсыбыт:
  
  1. ЫХ—46. — С. 285—287. 
  2. ЫХ—57. — С. 265—267. 
  3. ЫХ—78. — С. 263—265.
  4. ЫХ—86. — С. 120—122. 
  5. Саха литературата: Хрестоматия. 8 кылаас /Оҥордулар Г.Р.Кардашевскай, П.Е.Ефремов, С.И.Горохов — Якутскай, 1980. —  С. 74—100.
  6. Кыым. — 1925. — Алтынньы 14 к.
  7. Коммунист. — Ытык-Күөл. — 1977. — Кулун тутар 15 к.
  8. Хотугу сулус. — 1977. — № 3. — С. 92-96.
  9. Ленинскэй тэрийээччи. — Бороҕон. — 1987. — Кулун тутар 3 к.
  10. Кыым. — 1987. — Кулун тутар 5 к.
  
# II
  
  Бу хоһооҥҥо Ө.Ө. "Көтөр аал" айымньытын тематын салгыыр. 
  Автор көтөр аал кэлиитин кырдьаҕас оҕонньор сөхпүт-махтайбыт хараҕынан ойуулуур. 
  Аан бастаан үөһэттэн сирин-дойдутун анаарбыт киһи ынахтарын-сүөһүлэрин бырдахха, дьиэни-уоту дуобакка холуу көрөн сөҕөр. 
  Үөһэ көтөн тахсар туһунан өйдөрүгэр да оҕустаран көрбөтөх кыра-хара саха киһитигэр, кырдьыга да, бу сөҕүмэр көстүү этэ. 
  Былыргы саха өйдөбүлүгэр үөһээ дойдуга айыылар олороллор, оттон кинилэргэ айдарыылаах ойуун эрэ тахсар кыахтааҕа. 
  Онон поэт кырдьаҕас саха киһитин герой оҥостубута эмиэ мээнэҕэ буолбатах, автор дьон өйө-санаата уларыйар кэмэ кэлбитин көрдөрөр. 
  Оҕонньор маннык  сайдыыны аҕалбыт саҥа былааска махтанар уонна бу олоҕу өйүөххэ диэн ыҥырар. 
  Онон поэт бу айымньытыгар  оччотооҕу норуот өйүн-санаатын, настроениетын  көрдөрбүтэ.
  
  
  
# III
  
  Бу икки айымньы ("Көтөр ааллыын") биир темаҕа, биир кэмҥэ суруллубуттар диэххэ сөп. 
  Автор иккиэннэригэр самолет Дьокуускайга бастакы көтөн кэлиитин хоһуйар.
   Онтон буоллаҕа буолуо, хоһооннорун тутуллара олус маарыннаһаллар. 
  Ону маннык тэҥнээһинтэн да көрүөххэ сөп:
                                     "Көтөр аал"       "Оҕонньор кэпсээнэ"
  Аллитерация:           	100%                    95%
  Рифма:                   	52%                     39%
  2—3 тыллаах строкалар: 	100%                   100%
  5, 6, 7, 8 сүһүөхтээх
  строкалар:              	70%                    73%
  4 сүһүөхтээх строка:    	23%                    20%
  Арай строка иһинээҕи дьүөрэлэһии биллэр уратылардаах, бастакыга — 40%, иккискэ — 17%. Итини "КА" лирическэй герой — автор аатыттан суруллубутунан быһаарыахха сөп. Оттон оҕонньор тыла-өһө арыый мөлтөх ис наардааһыннааҕын да иһин,   киһи и²нибэккэ ааҕар.
  
# IV
  
  "ОК" хоһоон ЫХ—46 (с.285-287) сүүрбэ алтыс, ЫХ—57 (с.265-267) сүүрбэ бэһис, ЫХ—78 (с.263-265) сүүрбэ сэттис айымньынан киирбит.
  
  Тиэкискэ уларыйыы суох. СБ-тигэр 35-с строкаҕа ЫХ-78 тире [-] туруоруллубатах.
  
  Хос быһаарыылар таһаарыыларга барыларыгар киирбэттэр. ЫХ-46 комментарий суох. 
  ЫХ—57 (с.302)уонна ЫХ—78 (с.294) хоһоон 1924—25 сс. таһаарыыларга киирбэтэҕэ ыйыллар. 
  
  
ХААР-МУУС ДОЙДУ ААРМЫЙАТА
Кыһыл Армия 7-с сыла туолуутугар
  
  Хоһоон аан бастаан 1925 с. кулун тутар 11 к. "Кыым" хаһыакка бэчээттэммитэ. 
  Хоһоон хайдах айыллыбытын туһунан 1927 с., К. өлбүтэ сылын туолуутугар Кулачиков С.-Эллэй "Автономная Якутия" хаһыат бэс ыйын 5 к. суруйбута: 
  
  5. Саха поэзиятын антологията. — Якутскай, 1967. — С. 40—56 Кыым. — 1962. — Сэтинньи 30 к.
  6. Төрөөбүт литературабыт: 7 кылаас хрестоматията. — Якутскай: Кинигэ изд-вота, 1966. — С. 24—27.
  7. Саха литературата: Учеб.-хрестоматия. VII кылаас / Хомуйан оҥордо Софр.П.Данилов — Якутскай: Кинигэ изд-вота, 1985. — С. 12—21.
  8. Кыым. — 1925. — Кулун тутар 11 к.; Кыым. — 1946. — Бэс ыйын 6 к.; 
  9. Бэлэм буол. — 1967. — Кулун тутар 5 к. — С. 4.
  10. Коммунист. — Ытык-Күөл. — 1977. — Кулун тутар 15 к.
  11. Бэлэм буол. — 1977. — Кулун тутар 17 к.
  12. Хотугу сулус. — 1977. — № 3. — С. 92—96.
  13. Кыым. — 1987. — Кулун тутар 4 к.
# II
  
  Хоһоон "Кыһыл Аармыйа 7-сылын туолуутугар" диэн анабыллаах, Ө.Ө. биир саамай тиһэх айымньыта буолар. 
  Автор кыһалҕалаах олохтоох кыра-хара норуот дьолун туһугар күүһүн кэрэйбэтэх Ороссууйаттан кэлбит Кыһыл аармыйаны уруйдуур. 
  Хоһоон, поэт эмиэ атын тиһэх айымньыларын курдук, оптимистическай тыыннаах. 
  Лирическэй герой үтүө олох салаллан эрэриттэн үөрүүтүн биллэрэр.
  
# III
  
  Бу саҥа олох биир көстүүтүн туһунан хоһоону Ө. син биир урукку олоҕу ойуулуур айымньыларын үгэстэригэр олоҕуран айбыт. 
  Аллитерацията 45%, рифмата 78%, строка иһинээҕи дьүөрэлэһии 31%. 
  Бу өттүнэн кини "Төрүү илигиттэн түҥнэри төлкөлөппүт" айымньытыгар маарыннаһар. 
  Онно аллитерацията 42%, строка иһинээҕи дьүөрэлэһии 31% этэ. 
  Ол оннугар рифматынан Ө. айымньыларын барыларын баһыйар, арай "Куорат кыргыттара" 77% рифмалаах этэ. Ритмикатынан кыра уратылаах. 
  Өскө строкалар 100% кэриэтэ 2, 3 тыллаах буоллахтарына, 5,6,7,8 сүһүөхтээхтэр 69% эрэ буолбуттар. Ө. поэзиятыгар бүттүүнүгэр ити көрдөрүү 93% буоларын учуоттаатахха, биллэн турар, манна олус аҕыйах эбит. 
  Ол оннугар 9, 10, 11 сүһүөхтээхтэр 22% буола элбээбиттэр. 
  Ити биир грамматическай тутуллаах хатылааһыннартан үөскээбит буолуон сөп:
  Бэппэлээйэп сэриитин эспиттэрэ — 10
  Үрүҥ сэриитин үрэйбиттэрэ — 10
  Бандьыыт сэриитин бараабыттара — 10
  
IV
  
  ЫХ—46 (с.290-292) уонна ЫХ—78 (с.266-267) сүүрбэ ахсыс, ЫХ—57 (с.268-270) сүүрбэ алтыс айымньынан киирбит.
  
  
  Тиэкискэ уларыйыы суох. 
  СБ-тигэр ЫХ—78  18, 41-с [—] туруоруллубут. 
  
  Хос быһаарыылар киирбэттэр. 
  Комментарийдарга ЫХ—57 (с.302) уонна ЫХ—78  (с.294) хоһоон маҥнайгы таһаарыыга киирбэтэҕин ыйаллар. 
  Бэлиэтээһиннэр "Борокуот аал","Оҕонньор кэпсээнэ" хоһооннору кытта бииргэ оҥоһуллубуттар.
  
  
ОСКУОЛАҔА. КУТУЙАХ. КУОСКА
  
  Бу хоһооннор 1925 с. оҕолорго ааҕар кинигэҕэ анаан суруллубуттара (СР НА. 60 ф. 1 уоп. 546 дь. 46 л.). 
  ЫХ—57 таһаарыытыгар аан маҥнай 1927 с. "Саҥа суол" диэн кинигэҕэ тахсыбыт, кэнники 1944 с. "Ньургуһун" диэн Г.Ф.Сивцев оҥорбут оҕо ааҕар кинигэтигэр бэчээттэммитин ыйбыттар.
  
  К. бу хоһоонноро маннык хомуурунньуктарга уонна периодическай бэчээккэ тахсыбыттар:
  1. ЫХ—57 — С. 303. 
  2. "Ньургуһун"; Революция иннинээҕи суруйааччылар айымньыларыттан нач. оскуолаҕа ааҕар кинигэ /Хомуйбута Г.Ф.Сивцев. — Якутскай, 1944. — С. 3; 5—9; 11—16.
  3. Бэлэм буол. — 1967. — Кулун тутар 5 к.
  4. Коммунист. — Ытык-Күөл — 1977. — Кулун тутар 15 к.
  
III
  Өксөкүлээх Өлөксөй поэзиятыгар бу үс хоһоон туспа бөлөх буолуохтарын сөп — бары оҕолорго анаммыт айымньылар. 
  Манна автор айар үгэстэрин уларыппатах эрээри хоһооннор ритмикаларын сүрдээх чуолкай гынарга дьулуспут. 
  Ол кинилэр 100% икки-үс тыллаах строкаларынан суруллубуттарыттан да көстөр ("Кутуйахха" икки түөрт тыллаах строка баар да ол улахан сабыдыалы оҥорбот). 
  Онтон атын көрдөрүүлэригэр ис хоһоонуттан сиэттэрэн автор араас таһымнаах ньымалары туттар.
  
  
                        "Оскуолаҕа"     "Кутуйах"     "Куоска" 
  Аллитерация: 	        61% 	34%         	  63%
  Рифма: 	        69% 	79%	          34%
  Строка иһинээҕи 
  дьүөрэлэһии:	         31%              41% 	          36%
  5, 6, 7, 8 сүһүөхтээх  61% 	76%	          45% 
  строкалар:
   Манна "Куоскаҕа" элбэх түөрт сүһүөхтээх строкалар баалларын бэлиэтиир наада — 27% .
  Ити бу хоһоон ритмикатын олус чэпчэки оҥорор уонна куоска туһунан хоһуйууга (сымсырҕа, сытыы кыыл) олус сөп түбэһэр. 
  Оттон айымньы 92 тылыттан 48, ол эбэтэр 52% иккилии, түөртүү сүһүөхтээх тыллар буолбуттара итиннэ эмиэ көмөлөһөр.
  
  
   Бу кыракый хоһооннорго Өксөкүлээх поэзиятын ритмикатыгар саҥа көстүү манна биллэр.
   "Оскуолаҕа" строкаларын 38% , "Куоска" 25% ритмическэй тутуллара (тыллар сүһүөхтэрин ахсаанынан наарданыылара) оруобуна сөп түбэһэллэр. 
  Бу саха поэзиятыгар саҥардыы өтөн киирэн эрэр көстүү этэ.
  
IV
  
  Бу үс хоһоон ЫХ—57 хомуурунньугу түмүктүүр айымньыларынан киирбиттэр (с.273, 274-275, 276-277).
   ЫХ—46 уонна ЫХ—78 суохтар. 
  
  Тиэкискэ уларытыы суох.
  
  СБ-тигэр "Оскуолаҕа" хоһооҥҥо 2, 3-с строкаларга, грамматика быраабылаларыгар сөп түбэһиннэрэн, запятой [,] туруоруллубут. 
  Эмиэ маннык чуолкайдааһын "Куоска" хоһооҥҥо 35-с строкаҕа оҥоһуллар. 
  
  Хос быһаарыы суох.
  
  Комментарийга туһунан I разделы көр. 
  

