Дэмэкирээтийэ "мэкчиргэтэ", дорообото тут!<br>ВИТАЛИЙ СУР<br>Кыым  хаһыат № 44 (22088) 12.11.2012

Аан дойду "өһүөтэ" дэнэр Америка холбоһуктаах штаттарын 45-с бэрэсидьиэнин быыбара буолан ааста. 
Ким этэрий, АХШ быыбардара дэмэкирээтийэ оройо, ойбоно, улуу уута диэн? 
Оччотугар бэрэсидьиэн быыбарыгар республиканецтартан уонна дэмикирээттэртэн атын баартыйалар дураһыйбыттарын көрбүттээххит дуо? 
Бука, суоҕа буолуо. 
Тоҕо диэтэххэ, дэмикирээттэр да, республиканецтар да бэйэ бэйэлэриттэн туох да улахан уратылара суох. 

Онон Обама уонна Ромни күрэстэһиилэрэ акаарылары албынныырга эрэ анаммыт улахан шоу буолар. 
Кырдьыга да, республиканец Ромни да, дэмэкирээт Обама да кыайбыта, холобур, биһиэхэ, Арассыыйа олохтоохторугар син биир. 
Тас бэлиитикэҕэ туох да уларыйыы тахсыа суоҕа. 
Сирияны син биир сууллара сатыахтара, салгыы Ираны сэриилииргэ быһаарыммыт буоллахтарына, ким бэрэсидьиэн буолбутуттан тутулуга суох сэриилиэхтэрэ. 
Эгэ, Арассыыйаны утары бэлиитикэ уларыйыа дии саныыгыт дуо?

"Биһиги быыбардыыр систиэмэбит хайаҕастардаах швейцарскай сыр кэриэтэ" – дииллэр эбит американецтар бэйэлэрэ. 
Сокуону кэһии хас хардыы аайы баар.

Маннык быһыы-майгы. 
Дэмэкирээттэр бэйэлэрин быыбардааччыларын ахсаанын элбэтэ сатыыллар, оттон республиканецтар быыбардааччыларын элбэтэ сатаабакка, дэмикирээттэр куоластарын аҕыйатарга үлэлииллэр.

"Аҕыйах ахсааннаахтар" (меньшинство) диэн араҥа баар. 
Бу кимнээҕий диир буоллахха, дьээбэлээх боппуруос. 
Бу "аҕыйах ахсааннаахтар" араҥаларыгар АХШ төрүт олохтоохторуттан – үрүҥнэртэн уонна "афроамериканецтар" ураты омуктар киирэллэр диэн буолбатах, дьадаҥы араҥа барыта киирэр эбит. 
Ньиэгирдэр, "латиностар", эфиоптар, сиэрэйдэр-буурайдар бары киирэллэр. 
Дьадаҥылар. Бу – дэмэкирээттэр быыбардааччылара. 
Тоҕо диэтэххэ, дэмэкирээттэр социальнай соҕус хайысхалаах баартыйанан биллэллэр. 
Онон дьадаҥы араҥа кинилэргэ хото куоластыыр. 
Оттон республиканецтар бу араҥа ахсаанын төһө кыалларынан аҕыйатар айдааннаахтар.

Арассыыйаҕа быыбардааччылар испииһэктэрин субу-субу бэрэбиэркэлиир буоллахтарына, АХШка испииһэк буолуохтааҕар пааспар да диэн суох, "прописка" да диэн суох. 
Онуоха эбии олохтоохтор куораттан куоракка, штаттан штакка көһө сылдьаллар. 
Биир сиргэ түптээн олоруу диэн суоҕун кэриэтэ дойду.

Онон киһи барыта быыбардыан сөп. 
Ханнык баҕарар докумуонунан, бэл, хомунаалынай өҥөнү төлөөбүтүҥ туһунан баппыысканан быыбардыаххын сөп. 
Ол эрээри, бырааба суох эрээри быыбардыыр түгэҥҥэр суут-сокуон иннигэр туруоххун сөп.

Алҕаһааччы аҕыйаҕа суох. Тоҕо диэтэххэ, олохтоохтор да, кэлии да дьон ортотугар үөрэҕэ суох, аахпат-суруйбат элбэх. 
Сорохтор "грин-кард" (АХШка олорор быраабы биэрэр эрээри, гражданин быраабын биэрбэт) ыллылар да быыбардыы барыахтарын сөп. 
Ол кэнниттэн полиция кэлэн "отделга" соһон илтэҕинэ соһуйуо суохтааххын. 
Утарыласпатаххына ытан кэбиһиэхтэрэ, хаайыыга симиэхтэрэ суоҕа да буоллар, дойдуттан үөрэ-көтө үүрүөхтэрэ.

Сууттаммыттар бааллар (felon). 
Усулуобунайдык босхоломмуттар (on parole) уонна усулуобунайдык сууттаммыттар (probation). 
Балар төһө да босхо сырытталлар, куоластыыр бырааптара суох. 
Дьиҥинэн, куоластыы сатаатахтарына ким кинилэри бобуой? 
Ол эрээри, тутулуннахтарына, хаайыыга симиллиэхтэрин сөп – сууттаммыт усулуобуйаларын кэспиттэрин иһин болдьохторун эбэн биэрэллэрэ эрэбил.

Атын штаттан сылдьар киһи электораты регистрациялыыр бюроҕа төлөпүөннүүр, киниэхэ онтон анкета ыыталлар. 
Бу киһи анкетаны толорор, АХШ  гражданина буолабын, сууттамматаҕым диэн туһааннаах түөрт муннуктарга "тураахтары" туруорар уонна буостанан ыытан кэбиһэр. 
Өтөр буолан баран буостанан регистрация карточката кэлэр, ону быыбардыыр учаастакка тиийэн көрдөрөр, бүлүтүөн ылар уонна куоластыыр. Бүттэ, ханнык да докумуону көрдөрбөт, ханна да ону ирдээбэттэр даҕаны.

"Пью пуондата" диэн тэрилтэ чинчийиитинэн, быыбар регистрациятын 10%-на саарбах соҕуһа биллэр.

Аны туран, "оскуола оптуобуһа" диэн албас баар. 
"Висконсин штакка маны хото тутталлар" диэн буолар. 
Көҥүлэ суох олорор кэлии дьону (нелегаллары) автобуска симэн баран быыбардыыр учаастактары кэрийтэрэллэр. 
Сиэпкэр ханнык баҕарар бэчээттээх кумааҕылаах буоллуҥ да, куоластыыгын. 
Бу оптуобус күн чээрэтигэр штаты бүтүннүү кэрийиэн сөп. 
Биир куолас 10 дуоллар "сыаналааҕын" кэпсииллэр.

Соҕуруу Техаска "нелегаллары" кытта "өлбүт дууһалар" күүскэ куоластыыллар эбит. 
Быһата, былыр үйэҕэ өлөн хаалбыт дьоҥҥо буостанан "быыбардыыр карточкалары" суруйтаран ылаллар, олору харчы бытархайдаһар "мөлтөһүөр" дьоҥҥо биэрэн куоластаталлар. 
Ким маннык албаһынан куоластаабытын кэлин булан ылбаккын. 
Тоҕо диэтэххэ, буостанан кэлбит карточкалаах буоллаххына эн докумуоҥҥун ким да бэрэбиэркэлээбэт. 
Чэ, ол бэрэбиэркэлээн да диэн, химчисткаҕа ыстаан сууйтарбытыҥ туһунан докумуон төһө элбэҕи кэпсиэй? 
Кылаабынайа, карточкаҕа суруллубут ааты сөпкө ааттыаххын наада.

"Өлбүт дууһалар" аҕыйаҕа суохтар. 
"Чиэһинэй быыбардар бырайыактара"хамсааһын чилиэннэрэ Хотугу Каролинаҕа быыбардааччылар испииһэктэригэр 30 тыһыынчаттан тахса былыр үйэҕэ өлбүт дьон киирэ сылдьалларын арыйан тураллар. 
Бу штакка олорон өлбүт эрэ дьон ахсааннара, онон Уопсастыба доруобуйатын департаменыгар өлбүттэрин туһунан сибидиэтэлистибэлэр харалла сытар буолан биэрбиттэр. 
Оттон ыаллыы Вирджиния, Соҕуруу Каролина штаттарыгар тахсан өлбүттэри ааҕар буоллар, бука, 50 тыһыынча бокуонньук "куоластаабыт" буолуон сөп дииллэр. 
Ол курдук, Хотугу Каролинаттан дьон 55 %-ра бу икки штаттарга олохсуйар уонна тыына быстар эбит. 
Хамсааһын кыттыылаахтара сабаҕалыыллар эрэ – бу штаттарга кинилэри ханнык да департаменнарга чугаһаппатахтар.

Онон АХШ 50 штатыгар "өлбүт дууһалар" ахсааннара икки аҥаар мөлүйүөнтэн хайдах да аччыыр кыаҕа суох диэн суоттууллар. 
Арай сорох штаттарга испииһэктэрин уонунан сылларга бэрэбиэркэлээбэтэх буоллуннар? 
Актыбыыстар суох буоллахтарына ким да ону бэрэбиэркэлээбэт.

Биллэн турар, кэһии кээмэйэ оччо-бачча диэн ким да этэр кыаҕа суох. 
Ол эрээри, 2009 сыллаах быыбартан борокуратуураҕа 261 дьыала барбыта биллэр. 
Ханна баҕарар буоларын курдук, олохтоох "элиитэ" маннык дьыалалары көбүтэргэ интэриэһэ суох буолар. 
Арай аҕыйах актыбыыс, ону да бэйэлэрин блогтарыгар (интэриниэт-күннүктэригэр) айдаара түһүөхтэрин сөп.

Быыбар сокуоннарын уларытарга холонуулар суох буолбатахтар. 
Холобур, республиканецтар "быыбардааччылар, муҥ саатар, хаартыскалаах докумуоннары көрдөрүөхтээхтэр" диэн туруорсаллар эбит. 
Оттон дэмэкирээттэргэ ол наадата суох. 
Онон үгүс "аҕыйах ахсааннаахтар" (дьадаҥылар) хаартыскалаах докумуону ылар кыахтара татым, онон саҥа сокуон кинилэргэ Төрүт Сокуон мэктиэлиир быраабын күөмчүлүүр диэн утары куолулаахтар. 
Маныаха бэйэтин ыйааһыннаах тылын генеральнай борокуруор Холдер эппит диэн буолар: кини дьайыытын түмүгэр АХШ Юстицияҕа министиэристибэтэ Техаска, Соҕуруу Каролинаҕа уонна Пенсильванияҕа ылыллыбыт сокуоннары тохтотон кэбиспит. 
Куоһура диэн, холобур, Латинскай Америкаттан кэлии дьон ортотугар хаартыскалаах докумуоннаах, бэл, суоппар бырааптаах дьон биллэ аҕыйаҕар сигэммит. 
Кинилэргэ кыаммат-түгэммэт олохтоох дьону эбэн кэбис.

Официальнай статистика этэринэн, Пенсильванияҕа быыбардааччылар 9,2 %-ра хаартыскалаах судаарыстыбаннай докумуоннара суох. 
Пааспардара да, байыаннай, устудьуон да билиэттэрэ диэн суох.

Бу дьон хайдах олороллорун ким да билбэт. 
Тоҕо диэтэххэ, бааҥҥа счет арыйыаххын, арыгы дуу, массыына дуу атыылаһыаххын баҕарар буоллаххына хаартыскалаах докумуону көрдөрүөххүн наада. 
Булгуччулаах дьыала – суох аата суох, оптуобуһунан сырыт, кока-колата ис.
 Оттон бэрэсидьиэни хайдах баҕарар куоластыаххын сөп.

Америка Холбоһуктаах штаттарыгар быыбарга улаханнык-киэҥник албынныырга ким да интэриэһэ суох. 
Тоҕо диэтэххэ, аҕыйах куолас наада. 
Ханна, хайа штакка, ханнык графствоҕа дэмэкирээттэр, ханна республиканецтар иһин куоластыыллара эрдэттэн биллэр. 
Электорат үллэһиллэн турар. 
Манна былыргы ССКП саҕанааҕы курдук – ханнык да "соһуччу бэлэҕи" кэтэһэ да сорунума. 
Барыта биллэр. 
Барыта "биэтэҥниир" штаттартан уонна графстволартан тутулуктаах. 
Манна боппуруоһу икки-үс сүүсчэкэ куолас быһаарар. 
Бэл, бэрэсидьиэн быыбарын. 
Оттон күбүрүнээтэрдэр, мээрдэр, шерифтэр уо.д.а. быыбардарын туһунан этэ да барыллыбат.

Хотугу Каролинаҕа 2009 сыллаахха масыанньыктааһын 250-тан тахса түбэлтэтин арыйбыттар. 
Дьиҥ иһигэр быдан элбэх буолуохтаах диэн уорбалыыллар.

Биирдэ баран эттэххэ, АХШ бэрэсидьиэнин норуот бүттүүнэ куоластыыр диэҕи киһи тыла тахсыбат. 
Бэрэсидьиэни 270 быыбардьыт талар. 
Бу дьон ким баҕарар диэки буолуохтарын сөп – быыбардьыт "бу киһиэхэ куоластыахтаах" диэн булгуччулаах эбээһинэһэ суох.

Онуоха эбии электроннай куоластааһын олус тэнийбит дойдута. 
Бу куоластыыр "массыыналар" тугу "дьаабылаабыттарын" кумааҕыга таһаарар, ону хайдах эрэ докумуоҥҥа кубулутар кыаҕыҥ суох.
 Бырагыраамалара "кэмиэрчэскэй кистэлэҥ" аатыраллар.

Бытархай "үһүс баартыйалар" бэрэсидьиэн быыбарыгар киирсэр кыахтара суох. 
Быыбар сокуоннара оннук оҥоһуллубуттар. 
Быйыл алтынньы 16 күнүгэр Джилл Э.Стайн (Jill Ellen Stein) диэн "Партия зеленых" аатыттан бэрэсидьиэҥҥэ турбут дьахтар "үһүс баартыйалары" тэлэбиисэринэн мөккүөргэ (теледебаты) кытыннарбаттарын бырачыастаан сиргэ лаҕыччы олорорун быччаччы тутан ыланнар аҕыс чааһы быһа хаайа сыппыттара. 
Бу Обама уонна Ромни тэлэбиисэргэ киирсибит сирдэригэр, Нью-Йорк кытыытыгар этэ. 
Маннааҕы сокуонунан кинини 15 сууккалыахтарын, эбэтэр 250 дуолларга ыстарааптыахтарын сөп. 
Атын, арыый "кытаанах" штат буолбатаҕар, сылы быһа хаайыыга ууруллубатаҕар баһыыба диэххэ.

Аны туран тэрилтэлэр, хампаанньалар бэйэлэрин үлэһиттэрин наадалаах хандьыдаакка куоластатар араас албастаахтар. 
"Koch Indusrties" хампаанньа хаһаайыттара Чарльз уонна Дэвид Кохтар диэн бырааттыылар 50 тыһыынча үлэһиттэригэр үчүгэй баҕайы ис хоһоонноох суруктары ыыталаабыттар. 
"Хас биирдии киһи кими талара бэйэтин көҥүлэ, ол эрээри Барак Обама талыллар түгэнигэр хампаанньаҕа "штаты сарбыйыылар" күүскэ барыахтара" диэн. 
Ол сарбыйыыларга, дьоллоох киһи буоллаххына, баҕар, хапсыаҥ суоҕа, баҕар хапсыаҥ...
Маннык суруктары "Westgate Resorts" көстүүнэйдэр ситимнэрин уонна "ASG Software Solutions" көмпүүтэр фирматын хаһаайыннара эмиэ тарҕаппыттара биллибит.
 
Туомтуу тардыы
 
Ол аата АХШ "дэмэкирээтийэтэ" туохха туһуламмытый? 
Туруктаах буолууга – "на стабильность". 
ССРС эрдэххэ биһиги тоҕо бары биир киһи курдук куоластыыр этибитий? 
Оннук ситим анаан оҥоһуллубут буолан. 
Акаарыбытыгар буолбатах.

Туруктаах буола сатыыр судаарыстыба "дэмэкирээтийэтэ" ханна баҕарар оннук ситими оҥостор. 
Холобур, сымыйанан дьон талбыта буоларын курдук, икки баартыйа күрэстэһэр усулуобуйатын таҥар.

Санаан көрүҥ, быыбар аайы судаарыстыба тутула уларыйар ситимин ханнык акаары оҥоро сатыай?
 Барыта "ССКП ситимин" курдук буолуохтаах. 
Оттон "элбэх баартыйа быыбарын" – ыһылла сатыыр дойдуларга, баһаалыста. 
Төһөнөн элбэх баартыйа да, оччонон таҥхалыйыы түргэтиир.

Биллэн турар, быыбар хайа да дойдуга эҥкилэ суох барар кыаҕа суох.
 Интэриэстээх өрүттэр баалларын тухары, дьон-сэргэ "элиитэҕэ" уонна кыра-хара араҥаларга арахсарын тухары албыннааһын, масыанньыктааһын, атаҕастааһын-баттааһын баар буолуо.

Биири киһи кыайан өйдөөбөт: биһиэхэ бэйэтин дойдутун ытамньыйа-ытамньыйа үөҕэр киһи тоҕо наһаа элбэҕий?

Бука, биир да аймаҕа, эһэтэ-эбэтэ бу дойду иһин хаанын да, көлөһүнүн да тохпотох дьоно буолуо...
 
