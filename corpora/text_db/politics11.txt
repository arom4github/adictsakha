Лех Качиньскай өстөөх этэ дуо?<br>НУТЧИНА ТУЙААРА<br>Кыым  хаһыат №14 (21956)   16.04.2010

Муус устар 10-гар тахсыбыт соһумар саахалы, Арассыыйа норуота улаханнык харааста иһиттэ. 
Бастакы аһынар-харыһыйар тыллар кэннилэриттэн, блогердар, аны, Качиньскай Арассыыйа "өстөөҕө" этэ дуу, "доҕоро" этэ дуу диэн мөккүһэн эрэллэр.

Ол курдук, Нестор Махно диэн хос ааттанан тахсар "Гуляй поле" сайт ааптара: "Качиньскай өлбүтэ Арассыыйаҕа барыстаах", -- диэн суруйан тибилиннэрэ олорор.

Польша уонна Арассыыйа, төһө да "бырааттыы славяннар" судаарыстыбалара дэммиттэрин иһин, былыр-былыргыттан бэрт уустук сыһыаннаахтар. 
Бэл, Сэбиэскэй кэмҥэ социалистическай тутуллаах Польшаҕа, нууччалыы саҥаны кынчарыйа истэллэрэ.
 
Сойуус ыһыллыбытын кэннэ, дьэ, "оккупацияланан" олорбут ис-тас социалистическай судаарыстыбалар "босхолонон", хайдах сатыылларынан бэйэлэрин суолларын тыырынан барбыттара.

Политическай ыйааһыны саамай судургутук уонна түргэнник  эбинэр ньыма биир. 
Ол – норуот национальнай дьоһунугар (достоинствотыгар) оонньооһун буолар. 
"Баттанан-атаҕастанан олорбуппут, билигин онтон босхолонуохха, өрөйүөххэ-чөрөйүөххэ" диэн. 
Өскөтүн судаарыстыба биир эрэ этностан турар буоллаҕына, "баттанар" норуотун кыраныысса таһыттан булуохтаах. 
Билигин атаҕастаабатахтарын иһин, син биир хаһан эрэ атаҕастаабыт кэмнээх буолуохтаахтар диэн буруйдааҕы көрдөөн историятын, архыыбын сүргэҥнэтэр.   
Буруйдааҕы көрдүүр үлүһүйүүгэ история чахчытын бэйэ туһатыгар кыратык иэҕиэххэ да сөп.

Польша судаарыстыбата, аан дойду таһымыгар улаханнык тыалы-кууһу түһэрэр кыахтаах дойду буолбатаҕын да үрдүнэн, Арҕаа Европа материк илин өттүн көрөр "түннүгэ" диэн ааттанар. 
Качиньскай Арассыыйа былааһын утарар өйдөөх-санаалаах политигынан биллэрэ. 
Холобурга диэн аҕаллахха, биһиги дойдуга дьыбардаахха аата ааттаммат, чечен Дудаев аатын, Варшава болуоссатыгар иҥэрбитэ. 
Онуоха "Беслан терагар өлбүт оҕолор ааттарын үйэтитиэххэ баара" диэн утарылаһааччылара сонньуйбуттарын туһунан интернет-сайтар суруйбуттара. 
Аны, бокуонньук Арассыыйа өлөр өстөөҕүн кытары Саакашвилилыын куодарыһара. Грузиннар Осетия уонна Абхазия норуоттарыгар саба түһэллэригэр, Арассыыйа "күүһүнэн өттөйбүтүгэр" кыыһыран-тымтан туран Евросоюз судаарыстыбаларынан уодьугунната сатаабыттаах.

Польша уонна биһиги дойдубут икки ардыгар, кэлиҥҥи саамай иҥнэр боппуруостарынан – 1940 сыллаахха Катынь ойууругар ытыллыбыт поляк аппыһыардарын дьылҕата буолар. Иһэ истээх, улахан политическай уонна историческай дьыала.

Поляктар сыаналыылларынан, иккис аан дойдутааҕы сэрии саҕаламмыт төрүөтэ, чуолаан, ССРС уонна Германия 1939 с. атырдьах ыйын 23 күнүгэр түһэрсибит Сэриилэспэт туһунан пактарыттан саҕаламмыт. 
Ити докумуону өссө "Пакт Молотова-Риббентропа" диэн ааттыыллар. Бу докумуон таһынан өссө ньиэмэстэр уонна нууччалар Польшаны үллэстэн ылар кистэлэҥ докумуоннаахтара диэн поляктар этэллэр.  
Аҕа дойду сэриитин иннинэ-кэннинэ ССРС территориятыгар Польшаттан Арҕаа Украина, Белоруссия, Молдавия, Финляндияттан Карелия уонна Прибалтика өрөспүүбүлкэлэрэ холбоммуттара.

Германия уонна ССРС тас дьыалаларын миниистирдэрэ Молотовтаах Риббентроп илии баттаспыттарын кэннэ, балаҕан ыйын 1 күнүгэр ньиэмэстэр Польшаҕа саба түһэллэр. 
17 хонон баран, кэтэхтэриттэн Кыһыл аармыйа байыастара (618 тыһ. саллаат, 4733 тааҥка) Польша илиҥҥи кыраныыссатын кэһэн киирэн дойду хайа туппут аҥаарын иилээн ылаллар. Поляктар 240 тыһ. байыаннайдарын билиэн тутаттыыллар, 43 тыһ-тын Германияҕа биэрэллэр. 
ССРС үллэһиккэ ылбыт сиригэр олорбут рядовойдары, намыһах чыыннаах аппыһыардары дьиэлэригэр ыыталыыллар.
 Сэбиэскэй былааска "кутталлаах" диэн ааттаан 44 тыһ. киһини ГУЛАГ хаайыыларыгар быраҕаллар.

Дьэ, бу аппыһыардарын аҥаардарын кэриэтин, Берия бирикээһинэн, Катыньҥа уонна Харьковка ытыалаан өлөрбүттэрэ диэн буолар. 
Биир даннайынан Катыньҥа 4 тыһ. полягы, оттон Харьковка 6 тыһ. киһини өлөрбүттэрэ диэн этэллэр. Ити сыыппара билиҥҥээҥҥэ диэри чуолкайдана илик. 
Качиньскайы "Харьковка ордук элбэх билиэннэйи ыппыттара, Украинаҕа баран тоҕо бу дьону кэриэстээбэтэ, соруйан Украиналыын Арассыыйаны куолаары, ала чуо Катыньҥа кэлэ сатаата" диэн сирэй-харах анньыбыттара баар суол.

Польша политиктара бу ытыалааһынынан киирэн Арассыыйаны бырастыы гыннар диэн олуйбуттара быданнаата. 1990 с. Михаил Горбачев онтон Борис Ельцин бырастыы гыннаран турардаахтар. 
Онтон аны, Путин былааска кэлбитин кэннэ, киниттэн "буруйгутун билиниҥ" диэн ыххайбыттара. 
Туораттан көрдөххө, бырастыы гыннардаҕына даҕаны туга туллан түһүө үһүнүй диэххэ баара. 
Ол гынан баран, манна, ис-иһигэр иҥэн-тоҥон киирдэххэ, дьыала атынынан диэлийэн тахсар кутталлаах. 
Германия еврейдэри кыргыбытын туһунан аһаҕастык билинэн, бырастыы гыннарбыта. 
Ол түмүгэр үлүгэрдээх үбү саат куттарыытыгар (компенсация) төлөөбүтэ. 
Сол сиэринэн, Польша Арассыыйаны буруйдаан билиннэрэн баран, компенсация ыга үктээн ылыан баҕарыа суоҕа дуо? 
Олус баҕарар. Аны, аан дойду сэриитин төрүөттэспит буолан хааллахпытына, оччоҕуна Улуу Кыайыыны уһансыбыт өҥөбүт эмиэ өлбөөдүйэр. 
Фашизмы утары охсуһууга 40 мөлүйүөн дьонун сүтэрбит судаарыстыба, өссө буруйдаах аатырара сүөргүттэн сүөргү буолбатах дуо?

Хас биирдии киһи кырдьыга атын-атын дииллэринии, дойду дойду кырдьыга эмиэ араас-араас. 
Арассыыйа этэринэн, Польшаҕа ньиэмэстэр саба түспүттэрин кэннэ, поляктар салалталара дойдуттан күрүүр. 
Онуоха Польша судаарыстыбатыгар олорор украинецтары, белорустары көмүскээри Кыһыл Аармыйатын киллэрбит.

Былырыын, поляктар, Вестерплатт диэн Гданьск аттынааҕы тумулга Аан дойду иккис сэриитэ саҕаламмыта 70 сылын бэлиэтиир  тэрээһиҥҥэ, Путины ыҥырбыттара. 
Польша общественноһа Арассыыйа премьер-миниистирэ бырастыы гыннарар дуу, суох дуу диэн кыраҕатык кэтээбитэ. 
Ол эрээри, Путин "политкорректно" 1938 сыллаахха поляктар, венгердэр уонна ньиэмэстэр Чехословакияны үллэстибиттэрин санаппыта. 
Эһиги да хара мэҥнээххит диэбит курдук. Ити кэмҥэ Москваҕа, Польша Германияны кытары Сэбиэскэй Сойууһу ыһарга санана сылдьыбытын туоһулуур -- "Секреты польской зарубежной политики 1935-45" кинигэ сүрэхтэниитэ буола турара. 
Путин 1920 с. Польша уонна Арассыыйа сэриитигэр поляктарга билиэн түбэһэн баран сүппүт тыһыынчанан кыһыл байыастар дьылҕалара биллибэтин эмиэ ыйбыта.

Гданьска Лех Качиньскай аан дойду судаарыстыбаларын лидердэрин ортотугар, Путины араастаан үтэн-анньан, сабыта саҥаран көрбүтүн туһунан суруйан тураллар. 
Арай, премьер-миниистир Дональд Туск арыый да Арассыыйаҕа сымнаҕас сыһыаннааҕын бэлиэтээбиттэрэ.

Ол да иһин, Путиннаах Туск бэйэлэрэ бүөмнээн көрсөн, Катынь дьыалатын үөрэтэр аналлаах Польшаҕа уонна Арассыыйаҕа киин тэрийиэххэ диэн кэпсэппиттэрэ. 
Бэйэ-бэйэлэрин архыыптарын специалистарга аһыахха, историяны үрүҥ-хара эрэ өҥүнэн араарбакка, объективнайдык, дьиҥнээхтик көрүөххэ диэн түмүк оҥорбуттара.

Политика – кирдээх дьыала. 
Субу күннээҕи кыһалҕаны быһаараары, история чахчытын хайа талбыт уларытыахха, дойҕохтуохха сөп. 
Оннооҕор биир библияны араас-араастык тойонноон христианнар сүүһүнэн конфессияларга хайдыһаллар. 
Төттөрү-таары хойох хостостоххо букатын ыраатыахха сөп. Инньэ гынан, сэрии кимтэн-туохтан саҕаламмытын, кимнээх хайдах сэриилэспиттэрин, ким кыайбытын-хотторбутун букатын даҕаны киһи иилэн ылбатын гына буккуйуохха сөп. 
Эбэлэрбит-эһэлэрбит эрэйдээхтэр туохха да кэмнэммэт ыарахан олохторо, сэриигэ сүтүктэрэ, геройдуу кыргыспыттара, тыылга үлэлэрэ сиэннэригэр тиийэн олус судургутук таҥнары тардыллаары гынна.

