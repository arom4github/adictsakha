Сир — хаһаайыстыбалары холбуур, кыттыһыннарар төрүт!<br>Иннокентий СЕМЕНОВ,Сунтаар улууһунааҕы тыа хаһаайыстыбатын управлениетын начальнига.<br>Саха сирэ хаһыат №180 (4673)   30.09.2010
Тыа сирин олохтооҕо тыа хаһаайыстыбатыттан билиҥҥи олох ирдэбилигэр сөп түбэһэр, дохуот киллэринэр усулуобуйатын хайдах тэринэбит?
Олохпут олус түргэнник уларыйар.
 Дойду экономиката арыт түһэр, арыт тахсар, ону кытары тэҥҥэ дьон өйө-санаата эмиэ уларыйар, саҥаттан саҥа сокуоннар киирэллэр, быһатын эттэххэ, олох сайдар.
 Арай биһиэхэ, тыа сиригэр, тыабыт хаһаайыстыбатыгар улахан уларыйыы суох, саҥа сүүрээннэр бааллар эрээри, тыа сирин дьонун өйүн-санаатын уһугуннарар, тыа хаһаайыстыбатын бүгүҥҥү олох ирдэбилинэн сайыннарар сокуон даҕаны, улахан уураах даҕаны ылыллыбакка турар.
Тоҕо өнүйбэппит төрүөттэрэ Билигин биһиги ааспыт үйэ 90-с сылларыгар ылыллыбыт сокуоннарынан, уураахтарынан уонна олорго тирэҕирэн оҥоһуллубут үбүлээһин механизмынан олоробут, оттон таһырдьа — XX үйэ.
 Норуот хаһаайыстыбатын атын салаалара бары бу саҥа үйэҕэ дьүөрэлии сайыннылар, оттон тыа хаһаайыстыбатынан дьарыктанан олорор дьон-сэргэ өйдүүн-санаалыын ааспыт үйэ таһымыгар хааллыбыт итиэннэ, биллэн турар, үлэбит-хамнаспыт эмиэ.

Ол аата тугуй? 90-с сыллары бары ыһыллыы-тоҕуллуу, саҥа тутулга көһүү сылларынан өйдүүбүт уонна чахчы оннук кэмнэр этилэр.
 Тыа хаһаайыстыбатын бөдөҥ тэриллиилэрэ ырыынак усулуобуйатыгар сөп түбэспэккэ, бэрт кылгас кэм иһинэн ыһыллыбыттара, тыа хаһаайыстыбатыгар былаас хонтуруолунан чааһынай бас билии киэбэ киирбитэ, элбэх бааһынай даҕаны, коллективнай даҕаны хаһаайыстыбалар тэриллибиттэрэ.
 Былаас бу саҥа хаһаайыстыбалары өйүүр, үлэлэрин сүрүннүүр, ыйан-кэрдэн биэрэр сыаллаах-соруктаах үбүлээһин механизмын олохтообута.
 Ол курдук, бу хаһаайыстыбалар, сопхуостан чааһынайынан ыһыллыбыт cүөһүнү-сылгыны мунньан көрдүннэр, кырган кэбиспэтиннэр диэн сылгы-сүөһү төбөтүгэр харчы көрөр; бу муспут сылгыларын бөһүөлэк таһыттан таһаардыннар диэн сылгы базатын тутууга, сылгыны ыраах учаастактарга үүрэн көрүүгэ, спецтаҥаска тиийэ үп көрөр; үүккэ ол кэмнээҕи оттук, энергия сыаналарыттан ааҕан таһааран субсидия олохтуур; сири барытын олохтоох былаас ол саҕана баар нэһилиэнньэтигэр, тэриллибит хаһаайыстыбаларыгар түҥэтэн биэрэр.
 Бу дьаһаллар, сири үллэрииттэн ураты, кэмигэр сөптөөх дьаһаллар этэ.
 Ол гынан баран, сыллар ааһан истэхтэрин аайы ырыынак сыһыаннаһыыта күүһүрэн, олохпут капитализм тутулугар букатыннаахтык киирбитин кэннэ бу дьаһаллар эргэрдилэр, эргэрбиттэрин ааһан тыа хаһаайыстыбатын сайдыытын харгыстыыр буоллулар.
 Ол туохтан көстөрүй? Бүгүҥҥү хаһаайыстыба салайааччыта билиҥҥи олох ирдэбилигэр эппиэттиирдии киэҥник кыайан толкуйдаабат буолла, кини толкуйа бюджеттан көрүллэр үбүлээһин хайысхатыттан кыайан тахсыбат, онтон таҕыстаҕына, атыннык толкуйдаатаҕына бюджет өйөбүлүттэн, үбүттэн матар.
 Онон сыыһа буоллун, сөп буоллун "үөһээҥилэр" туох дьаһалы ылалларын кэтэһэр, "сылгыҥ базатын, сүөһүҥ сайылыгын маннык сиргэ туттаххына, күрүөҕүн бачча сиэрдийэлээн оҥордоххуна харчы ылыаҥ" диэтэхтэринэ улахан наадата да суоҕун иһин, харчы ылар туһугар тутуо.
 Быһатын эттэххэ, билиҥҥи үбүлээһин механизма салайааччы дьиҥнээх хаһаайынныы дьаһанарыгар кыах биэрбэт.
 
Тыа хаһаайыстыбатын төрдө — сир.
 Сирэ суох буоллаххына тыа хаһаайыстыбатынан дьарыктанар туһунан санаммаккын даҕаны.
 Оттон биһиги сирбитин 90-с сылларга бары үллэстэн бүтэн олоробут.
 Ол кэмҥэ сир ылбыт хаһаайыстыбалар бүгүн аҥаардарыттан ордуга тыа хаһаайыстыбатынан дьарыгырбаттар, сороҕо кырдьан үлэни кыайбат буолан, сороҕо кыаҕыран киин сири булан, ол эрээри, бу сирдэрин бары саба тутан олороллор.
 Бу көстүү тыа сиригэр сүөһүнү иитэр көлүөнэ кырдьыытын, нэһилиэнньэ үгүс араҥата тыа хаһаайыстыбатыттан тэйиитин сүрүн төрүөтүнэн буолла.
 Эдэр дьон сүөһү иитиитинэн, тыа хаһаайыстыбатынан дьарыктаныахтарын баҕарбыттарын да иһин сирдэрэ суох, оттон кырдьаҕас көлүөнэ бэйэтигэр суруттарбыт сирин биэрбэт, биэрэр да буоллаҕына улахан бырыһыаҥҥа биэрэр.
 Бу усулуобуйаҕа саҥа хаһаайыстыба тэрийэр эбэтэр баар хаһаайыстыбаны кэҥэтэр хайдах даҕаны кыаллыбат.
Киһи дьиксинэрэ диэн баар, ааспыт сылтан сири чааһынайга көһөрүү маассабайдык баран эрэр, манна киин сиргэ көспүт дьон аһара көхтөөхтүк ылсан эрэллэр, төннөн кэлэн тыа хаһаайыстыбатынан дьарыктанаары буолбакка, сирдэрин капитал оҥостоору, а.
э.
 кэлэр өттүгэр хаһан баҕарар атыылаан, баай төрдө оҥостор кыахтанаары.
 Кинилэр баай оҥостубут сирдэрин ким атыылаһыай? Биллэн турар, аҕыйах гектарга хаайтаран сылдьар 2-3 ынахтаах тыа киһитэ ылбат, үптээх-харчылаах киһи ылыа уонна бу киһибит өссө саха буолуо биллибэт.
 Маннык салҕанан бардаҕына, аны 20-30 сылынан, ырыаҕа ылланарыныы "Урааҥхайдар бааргыт дуо?" диэн тыа сиригэр тахсан үөгүлээтэххэ, сахалыы саҥа хардарыа биллибэт.
 Бары куоракка киирэн муннугу-ханныгы кэйэ сылдьыахпыт уонна куорат дьоно буоларбыт быһыытынан кэмчилээн төрүүр-ууһуур буолуохпут.
 Олох көрдөрөрүнэн, куорат дьахтара тыа дьахтарыгар холоотоххо аҕыйах оҕолонор, ол биһиэхэ аҕыйах ахсааннаах омукка аһара кутталлаах суол, оннооҕор уонунан, сүүһүнэн мөлүйүөннээх омуктар демография боппуруоһун көтөҕөллөр.
 Онон биһиги омук быһыытынан салгыы сайдыахпытын, өбүгэлэрбит олохтообут сирдэрин-уоттарын тутан хаалыахпытын баҕарар буоллахпытына, дьоммутун-сэргэбитин тыа сиригэр тута сатыахтаахпыт, ол туһугар тыа сирин дьоно тыа хаһаайыстыбатыттан билиҥҥи олох ирдэбилигэр сөп түбэһэр, дохуот киллэринэр усулуобуйаларын тэриниэхтээхпит, бастатан туран, тыа сиригэр олорор, тыа хаһаайыстыбатынан дьарыктаныан баҕалаах дьону сиринэн хааччыйар механизмы толкуйдуохтаахпыт.
 Сайдыыга сирдиир суоллар Маны барытын хайдах оҥоруохтаахпытый? 2011 сылтан тыа хаһаайыстыбатын үбүлээһин механизма уларыйара күүтүллэр, бу боппуруоһу Президеммит Егор Борисов өссө Правительствоҕа олорон көтөхпүтэ, улуустарынан сылдьан дьон санаатын этинэрин истибитэ, онон кэлиҥҥи сылларга тыа хаһаайыстыбатыгар үөскээбит балаһыанньаны тосту уларытар, тыа киһитигэр бэйэтин олорор сиригэр хаһаайын буолар санааны уһугуннарар саҥа сокуоннар, уураахтар ылыллыахтара.
 Тыа хаһаайыстыбатыгар быһаччы үлэлии, салайса сылдьар киһи буоларым быһыытынан, бэйэм бу боппуруоска көрүүлэрбин, санааларбын этиэхпин баҕарабын.
 Бастатан туран, үбүлээһин механизмыгар, субсидиялар көрүҥнэригэр.
 Субсидиялар аһара бытарыйдылар, үөһэ этэн аһарбытым курдук, бүгүн тыа хаһаайыстыбатын табаарын оҥорон таһаарааччы субсидиялары сырсартан атыны кыайан толкуйдаабат буолла, оҥорон таһаарар бородууксуйаны элбэтэн дохуоту улаатыннарар иккис былааҥҥа хаалла, а.
э.
 бүгүн хаһаайыстыбалар салайааччыларын субсидияларынан көөчүктээн, муннуларыттан сиэтэ сылдьабыт, арыт ыһыллыҥ диибит, арыт холбоһуҥ диибит, ону тутуҥ, маннык оҥостуҥ диэн барытын субсидияларынан ыйан-кэрдэн биэрэбит.
 Бу тохтуохтаах.
 Кэлэр өттүгэр субсидиялар сүрүннэнэн, оҥорон таһаарыыны көҕүлүүр катализатордарынан буолуохтаахтар уонна бородууксуйаны оҥорон таһаарыыга эбэтэр быһаччы бородууксуйа оҥоһуллан тахсар төрүтүн олохтуурга бэриллиэхтээхтэр.
 Бу субсидиялар кээмэйдэрэ бытархай субсидиялары суох оҥоруу суотугар биллэ-көстө улаатыахтаахтар.
Холобур, сылгы иитиитигэр: сылгы базаларын тутуу, ыраах учаастакка үүрэн көрүү, тымныы ыйдарга сылгыһыкка үп көрүү, убаһа атыыта, кыстатыыта курдук көрүҥнэргэ субсидия суох буолуохтаах.
 Ол оннугар, үүккэ курдук сылгы этигэр субсидия көрүллүөхтээх, быһа барыллаан 1 киилэҕэ 150 солкуобай, оттон атыылаһыллар сыанатын тутар-астыыр тэрилтэлэр 100 солкуобай гынныннар, маннык буоллаҕына хаһаайыстыба сылгытын этин киилэтэ 250 солкуобайга батарыллара мэктиэлэниэ.
 Сылгы этин оҥорууга хаһаайыстыбалар интэриэстэрэ улаатар, онтон сиэттэрэн сылгы ахсаана бу хаһаайыстыбаларга элбиир.
 Ону таһынан сылгы этин астаан-үөллээн атыыга таһаарыы култуурата үрдүө, билиҥҥи курдук атаҕынан сүгэ сылдьан батарыы, халлаантан ылан сыананы быһыы суох буолуо.

Ынах сүөһү иитиитигэр субсидия хайдах буолуон сөбүй? Бу — бүгүҥҥү күҥҥэ тыа хаһаайыстыбатын саамай ыарыылаах салаата, ону сэргэ тыа сирин нэһилиэнньэтин сүрүн дьарыгынан, дохуотунан хааччыйааччынан, а.
э.
 тыа сиригэр социальнай боппуруоһу быһаарааччынан буолар.
 Ол иһин бу салааҕа улахан болҕомто ууруллуохтаах уонна тыа сирин социальнай боппуруоһа буоларын быһыытынан аҥаардас экономическай эрэ суоттарынан муҥурданыллыа суохтаах.
 Кэлиҥҥи сылларга ынах сүөһү ахсаана республика үрдүнэн улаханнык аччаата.
 Бу сүрүн төрүөттэрэ: тэрээһиннээх хаһаайыстыбаларга — ынах сүөһүттэн ылыллар бородууксуйа оттук, электроэнергия сыаналара үрдээһиннэрин суотугар бэйэҕэ оҥоһуллан тахсар ороскуота аһара улаатта, киллэрэр дохуота оҥоһуллар ороскуотун саппат буолла, ол түмүгэр сүөһү иитиитинэн дьарыктанар хаһаайыстыбалар бүгүн кыамматтар, оттон бу хаһаайыстыбаҕа үлэлиир дьон нэһилиэнньэ кыаммат араҥатыгар кубулуйдулар.
Чааһынай, кэтэх хаһаайыстыбаларга — оттуур ходуһа тиийбэтэ сүөһү аҕыйааһыныгар тиэртэ.
 Кэтэх ыал аҥаардас үүтүн, этин туһугар даҕаны ынах сүөһүнү тутуон сөп этэ эрээри, бүгүн тыа сиригэр босхо сир суох, оттон сирэ, сиэтэр ото суох буоллаххына сүөһү кыайан туппатыҥ чуолкай.
 Сүрүн төрүөт итиннэ сытар.
Мин санаабар, бу олус уустук боппуруос үс суолунан быһаарыллыан сөп:Бастатан, үүт сыанатын үрдэтиинэн.
 Бүгүн бу боппуруос атыылаһыллар сыана суотугар үрдүөхтээх диэн турар, кырдьык, атыылаһыллар сыана үрдүүрэ сөп, билиҥҥи 2,5 солкуобай чахчы кыра.
 Ол эрээри, бүгүн биһиги соҕотуопкалыыр тэрилтэлэрбит үүт оҥоһуллан тахсар сыанатын сабар, үүт туттарааччы барыыстаах тахсарын курдук сыананы олохтууру уйунар кыахтара суох.
 Онон туттарыллар үүт сыаната атыылаһыллар сыана эрэ суотугар үрдүөхтээх диэн сыыһа буолуо.
 Үүт туттарыытыттан тыа сирин нэһилиэнньэтин үгүс араҥата дохуоттанарын аахсан, маны социальнай боппуруос курдук көрөн, бюджеттан эбии үп көрөн субсидия кээмэйин эмиэ улаатыннарыахха наада.
 Холобур, атыылаһыллар сыананы 5-7 солк.
, субсидияны 25-28 солк.
 быһан, туттарыллар үүт сыанатын 30-35 солкуобайга тиэрдиэххэ.
Иккиһинэн, улуус нэһилиэктэригэр тыа хаһаайыстыбатын инфраструктуратын сайдыыта биир кэлим буолбатах.
 Сорох нэһилиэктэргэ сырыы кыһыҥҥы эрэ кэмҥэ баар, оттон сайылыктар суолларын, уоттарын туһунан этэ да барыллыбат.
 Маннык нэһилиэктэргэ үүтү тута сатааһын туттарааччыга даҕаны, соҕотуопкалааччыга даҕаны сүүйтэриилээх, ол иһин кырыы нэһилиэктэргэ сүөһү ахсаана аҕыйыырыгар, нэһилиэнньэ киин сирдэргэ көһүүтүгэр тиэрдэр.
 Саба быраҕан көрдөххө, бу нэһилиэктэргэ сир дэлэй, тыа хаһаайыстыбатыттан атын дьарык суох, ол гынан баран, дьон тыа хаһаайыстыбатынан, сүөһү иитиитинэн дьарыгырбат, бу сүрүн биричиинэтинэн бүгүҥҥү үбүлээһин механизма буолар.
 Онон бу уларыйыахтаах, маннык нэһилиэктэргэ субсидия үүккэ буолбакка, сүөһү төбөтүгэр көрүллүөхтээх.
 Сүөһү баар буолуо, бородууксуйата да баар буолуо уонна, кылаабынайа, кытыы-кыра нэһилиэктэрбитин харыстаан илдьэ хаалыахпыт.
 Бу субсидия дьону уһук нэһилиэктэргэ тутар, тардар кээмэйдээх буолуохтаах.

Үсүһүнэн, сир боппуруоһа.
 Эрдэ бэлиэтээбитим курдук, сири бары үллэстибиппит түмүгэр бүгүн тыа сиригэр босхо сир суох, ити тыа сиригэр сүөһү иитиитинэн дьарыктанар көлүөнэ кырдьыытын, эдэр көлүөнэ тыа хаһаайыстыбатыттан тэйиитин сүрүн төрүөтүнэн буолла.
 Маны уларытарга үлүгэр элбэх сокуон уларыйыан наада, ол хайдах уонна ханнык таһымҥа оҥоһулларын сыһыана суох киһи билбэт.
 Ол даҕаны буоллар, бэйэм көрүүбүн этиэхпин баҕарабын.
 Кэлиҥҥи икки сылга нэһилиэк таһымнаах кооперативтары тэрийии хампаанньата барда.
 Бу нэһилиэк күүһүн холбоон, тыа хаһаайыстыбатын бородууксуйатын оҥорууну табаарынай производство таһымыгар таһаарыыга диэн туһуланан ыытылынна.
 Бытархай хаһаайыстыбалары холбоон, биир кыахтаах хаһаайыстыбаны тэрийии сөптөөх.
 Ол гынан баран, билигин баар нэһилиэк кооперативтарын иһигэр киирэн олорор хаһаайыстыбалар, кырдьыгын эттэххэ, кумааҕынан эрэ холбоһон олороллор: бу кооператив нөҥүө үүт субсидиятын аахсан ылар эрэ туһугар.
 Кинилэри холбуур, биир тыа хаһаайыстыбатын бородууксуйатын оҥорон таһаарар тэрилтэ гынар туох даҕаны уопсай интэриэс уонна төрүт буолар баай суохтар.
 Ис дьиҥэр, тыа сиригэр хаһаайыстыбалары холбуур, кыттыһыннарар төрүтүнэн сир буолуохтаах.
 Нэһилиэк тыа хаһаайыстыбатыгар туһаныллар сирэ барыта бу нэһилиэк кооперативын бас билиитигэр бэриллиэхтээх, оттон кооператив бэйэтин хаһаайыстыбаларыгар ким төһө сүөһүлээҕинэн-сылгылааҕынан, төһө ыһыылааҕынан көрөн аренда дуогабарынан хас эрэ сылга болдьохтоон биэриэхтээх.
 Нэһилиэк кооперативын бэрэссэдээтэлинэн нэһилиэк баһылыга буолуохтаах.
 Дьэ оччоҕуна, тыа сиригэр тыа хаһаайыстыбата инники күөҥҥэ тутуллар буолуоҕа, сир бэйэтин аналынан толору туһаныллыа, эдэр дьон тыа хаһаайыстыбатынан дьарыктанар кыахтаныахтара уонна нэһилиэктэр сирдэрин бэйэлэрин бас билиилэригэр ылбыттарын түмүгэр нэһилиэгинэн сайдыыга саҥа кыахтар үөскүөхтэрэ, саҥа саҕахтар арыллыахтара.


