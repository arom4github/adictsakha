Дьокуускайга — "Япония дьиэтэ"<br>Сайаана ЛЬВОВА.<br>Саха сирэ хаһыат №141 (4877)   29. 07.2011
Икки-үс сыллааҕыта Дьокуускай куоракка Ф.Попов уонна Дзержинскэй уулуссаларын быһа охсуһууларыгар ураты көстүүлээх, чугаһынан бу эргин суох кыраһыабай дьиэ дьэндэйбитэ.
Бу дьиэ үлэҕэ өссө былырыын киириэхтээх этэ.
 Ол гынан баран, аан дойдутааҕы үп кризиһэ мэһэйдээн, тутуу бытааран, быйыл сайын эрэ ситтэ-хотто.
 Бу алмааһынан дьарыктанар "Саха Даймонд" саха-японскай тэрилтэ дьиэтэ буолар.
 Дьиэни арыйар үөрүүлээх түгэн от ыйын 27 күнүгэр тосхойдо.
Үөрүүлээх күн тэрээһинигэр республика вице-президенэ Дмитрий Глушко, Ил Түмэн спикерэ Виталий Басыгысов, федеративнай сыһыаннаһыыларга уонна тас сибээстэргэ министр Валерий Максимов, ДВФУо-ҕа бастайааннай бэрэстэбиитэл Георгий Никонов, "Sakha Diamond Corp." боломуочуйалаах директора уонна президенэ Ясухиро Конно кытыннылар.
 Дмитрий Глушко тэрээһини арыйар этиитигэр бу хампаанньаны кытары республика 20-чэ сыл үлэлэһэн кэлбитин, компания Саха сиригэр бигэтик олохсуйбутун уонна өссө да элбэҕи эрэннэрэрин бэлиэтээтэ.
 Итиэннэ соторутааҕыта Японияҕа бара сылдьыбыт Саха сирин делегацията т. Конноҕо ыалдьыттаабытын, онно биһиги норуоппут культуратын көрдөрөр маллар, хартыыналар кичэллээхтик хараллан туралларын көрөн астыммытын ахтан ааста.
 Ол кэннэ республика Президенин Грамотатын т. Ясухиро Конноҕа туттарда.
 Бу күн махтал үтүө тыллара бу дьиэни тутууга үлэлэспит тэрилтэлэр элбэх үлэһиттэригэр этилиннилэр, наҕараадалар туттарылыннылар.
"Sakhа Diamond Corp." боломуочуйалаах директора Ясухиро Конно тыл этэригэр, кини саха доҕоро академик Владимир Ларионов бу компания үлэтин саҕалыырыгар, Саха сиригэр сайдарыгар улахан өҥөлөөҕүн истиҥник аҕынна.
 Я.Конно Академик Владимир Ларионовтыын билсиһиитэ Япония Саха сирин кытары үтүө сибээһи олохтууругар, бииргэ үлэлээһин сайдарыгар кыаҕы биэрбитин бэлиэтээн элбэх киһи тыл эттэ.
 Үөрүүлээх түгэн түмүгэр тутааччылар "Саха Даймонд" ААУо салалтатыгар бэлиэ күлүүһү туттардылар уонна дьиэни арыйар лиэнтэни быстылар.
 Чэбэр туттуулаах японецтар кыптыыйы илиилэригэр ылыахтарын иннинэ үүт маҥан бэрчээкки кэппиттэрин сөҕө көрөҕүн.
 Түөрт киһи лиэнтэни быһан киирдэ.
 Кинилэри батыһа мустубут дьон киэҥ-куоҥ дьиэни көрө иһирдьэ аастылар.
 Манна инникитин японскай куукуна ресторана, кырыылыыр собуот, ювелирнай салон, японецтарга анаан гостиница баар буолуохтара. 

