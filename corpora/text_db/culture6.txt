Тылбыт кэскилэ, чахчы, көҥдөй дуо?<br>ИВАН ГАВРИЛЬЕВ<br>Кыым  хаһыат №44 23.10.2012

Бу күннэргэ өрөспүүбүлүкэбитигэр "Тыл туһунан" сокуон ылыллыбыта 20, Тыл Сэбиэтэ тэриллибитэ 10 сылыгар анаммыт декада ыытылла турар. 
Онон сибээстээн, Дьокуускай куорат тылга кыра эмэ да сыһыаннаах тэрилтэлэригэр барыларыгар араас тэрээһиннэр, төгүрүк остуоллар, көрсүһүүлэр уо.д.а. буолаллар. 
Эмиэ бу бэлиэ даата чэрчитинэн, ХИФУ Сүрүн куорпуһугар "Билиҥҥи саха билэлиэгийэтин тирээн турар бэрэбилиэмэлэрэ" диэн көнтөрүк соҕус ааттаах төгүрүк остуол буолан ааста. 
Көрсүһүүгэ университет уонна Гуманитарнай чинчийии институтун биллиилээх учуонайдара, быһата, саха тылын чинчийии саамай биллэр-көстөр сүдү чөмчөкөлөрө, бары кэриэтэ кыттыыны ыллылар.

Кэпсэтиини тыл дуоктардара Иван Алексеев-Хомус Уйбаан, саха тылын факульетын декана Гаврил Филиппов иилээн-саҕалаан ыыттылар. 
Киирии тылы эппиттэрин, тыл эйгэтигэр ситиһиилээх кэккэ дьону эҕэрдэлээбиттэрин кэннэ,Норуоттар дьыалаларын департаменын салайааччы Алексей Сергучев бу тэрээһин ыытыллар төрүөтүн быһаарда.

– 5 ый анараа өттүгэр Тыл Сэбиэтин үлэтэ биһиги департамеммытыгар сүктэриллибитэ. 
Кырдьыгынан эттэххэ, бу миэхэ олус сонун, урукку өттүгэр анаан дьарыктамматах эйгэм. 
Онон, тыл туругун туһунан анал идэлээх дьон санаатын-оноотун билэргэ улахан интэриэстээхпит. 
Холобур, бу билигин 20 сыллаах үбүлүөйүн бэлиэтиир "Тыл туһунан" сокуоммут бэрт элбэх ыстатыйата, араас кэккэ төрүөттэринэн, үлэлээбэккэ турарын бары билэбит. 
Дьиҥинэн, билиҥҥи да хараҕынан көрдөххө, үчүгэйдик оҥоһуллубут сокуон. 
Тоҕо оннугун, тугу гынан ону көннөрүөххэ-тупсарыахха сөбүн бука бары сүбэлэһэн, өрөспүүбүлүкэбит СМИ-лэрин, хаһыаттарын көмөлөрүнэн ону барытын аһаҕастык быһаарсыһыаҕыҥ, кэпсэтиэҕиҥ. 
Ол курдук, түһүмэх түһүмэҕинэн баран, сыҕарыйан иһиэхпит.

Бүгүҥҥү туругунан, өрөспүүбүлүкэбит аҕыйах ахсааннаах хотугу норуоттарын тылларын үөрэтиигэ улахан уустуктар бааллар. 
Бу тыллары билэр дьон олус аҕыйаатылар, төрөппүт оҕотун төрөөбүт тылыгар үөрэттэриэн баҕарбат буолла. 
Ол – улахан кыһалҕа. 
Тус бэйэм бу кэнники 10-ча сылга саха тылын балаһыанньата күүһүрбүтүн, үөрэтиэн баҕалаах дьон элбээбитин бэлиэтии көрөбүн. 
Онон, биһиги тылга сыһыаннаах ыллыктаах этиилэри, сүбэни-аманы күүтэбит.

Петр Слепцов, тыл дуоктара:

– Тыл үлэтэ олус уустук, оҥорбут үлэҥ түмүгэ кылгас кэм иһигэр көстөн-биллэн испэт эйгэтэ. 
Ону таһынан, тыл бэйэтин сокуонунан сайдарын быһыытынан, тута бирикээһинэн, күүһүнэн дьаһайан-соруйан уларыта охсубаккын. 
Литературнай тыл эрэ судаарыстыбаннай тыл оруолун толорор кыахтаах. 
Ол сурук тылын, таба суруйууну кытта ыкса ситимнээх. 
Биһиги өр кэм устата орфография тылдьытын кыайан оҥорбокко улахан итэҕэстээх олоробут.  
Истиил боппуруоһа диэн биһиэхэ эмиэ тыытыллыбакка сытар хаар тэҥэ.

Маны тэҥэ, тыл боппуруоһа мэлдьи үөһээ бэлиитикэттэн ыкса тутулуктаах буолан, онно ыбылы баалла сылдьар. 
Сорох ардыгар, манан дьарыктанар кутталлаах да курдук буолан ылар.

Лазарь Афанасьев-Тэрис, тыл хандьыдаата:

– 90-с сылларга тыл боппуруоһугар үлэ бөҕө ыытыллыбыта. 
Ол түмүгэр тыл сокуона оҥоһуллан тахсыбыта. 1994 с. тыл бырагырааматын хамыыһыйатын салайбытым. 
Онно биһиги 20-чэ буолан 70 лиис былаһын тухары тылбыт ханнык сылга хайдах буолуохтааҕын, туох турукка тиийиэхтээҕин барытын ырытан, анаалыстаан бырабыыталыстыбаҕа киллэрбиппит. 
Ол таһы-быһа сүтэн хаалла. Сокуон туолуутун бэрэсидьиэн, бырабыыталыстыба хааччыйыахтаах, уопсастыбаннас буолбатах. 
Оттон биһиги бэрэсидьиэннэрбит онно наадыйбатахтара. 
Бүгүҥҥү туругунан, саха тылын лексикатын 40-ча бырыһыана "эргэрбит" аатыран быраҕылынна. 
Билигин өлөр-тиллэр кирбиигэ сылдьабыт. 
90-с сыллартан өрүттэн иһэн, төттөрү барбыппыт. 
Өлбүт тыл тиллибэт. Тылларын сүтэрбит бүрээттэр, калмыктар норуот быһыытынан ыһыллан-тоҕуллан бүтэн эрэллэр. 
Саатар, кинилэр ыар холобурдарын көрөн тардыныах этибит. 
Билигин тылбыт туһугар суһал хамсаныы, күүстээх уонна быһаччы дьаһал наада. 
Онто суох эстэр турукка тиийдибит. 
Бачча тухары үлэлээтим да, биирдэ да ыҥыран кэпсэппэтилэр. 
Тиэрмиҥҥэ үлэлиир ааттаах киһи, 
Тыл Сэбиэтигэр ким үлэлиирин дуу, үлэлээбэтин дуу баччааҥҥа диэри көрбөккө кэллим. 
Ыйытан көрдөххө, "ким эрэ үлэлиир, ол ыалдьа сытар" дииллэр. 
Орфография суох буолан, билигин хаһыат, сурунаал барыта талбытынан суруйар. 
Билигин "орфография тылдьыта оҥоһулла сылдьар" диэн буолар да, онно кимнээх уонна туох бириинсибинэн үлэлииллэрин, үлэлээри оҥостоллорун эмиэ ким да билбэт. 
Барыта кистии-саба оҥоһуллар. Урукку дьылларга орфография оҥоһуутугар суруналыыстары, суруйааччылары кытта түмсэн сүбэлэһэр буолаллара.

Анатолий Нелунов, ГЧИ, саҥа орфография хамыыһыйатын салайааччы:

– Тыл дьылҕатыгар орфография – биир тутаах хайысха. 
Ол литературнай тыл сайдыытыгар олус улахан суолталаах. 
Олох-дьаһах эйгэтигэр улахан уларыйыы тахсыбытыгар, уруккуну аахсыбат-билиммэт быыһык кэм үөскээбитигэр, 2002 с. быстах кэмнээх "хара тастаах" орфография тылдьыта оҥоһуллубута. 
Ону "наһаа бэрт тылдьыт" диир кыах суох. Санатабын, ол быыһык кэм тылдьыта этэ.

Бу билигин оҥоһулла сылдьар тылдьыт, уруккулартан уратыта диэн, фонетика бириинсибин тутуһар. 
Ол эбэтэр, киирии тыллары сахатытыы суолунан барар. 
Билигин үлэ сүнньэ торумнанан бүтэн турар. 
Кырдьык, оҥоһуллара да уолдьаста. 
Үлэ хаамыыта көрдөрөрүнэн, уустук элбэх. 
Холобур, тылдьыппыт саха тылыгар киирбит, олохсуйбут тыллары эрэ бэрээдэктиир. 
Күн бүгүн эбэтэр бэҕэһээ киирбит, киирэ-киирэ тахсар саҥа тыллары барытын хабар кыаҕа суох. 
Биһиги тылбыт тутула 30-с сыллар бүтүүлэригэр кириллицаҕа, морфология бириинсибигэр көһөрүүттэн улаханнык сатарыйбыта, булкуллубута.

Василий Илларионов, ХИФУ профессора:

– Биһиги кириллица алпаабытынан суруйарбыт былаһын тухары, таба суруйуу быраабылатыгар мөккүөр тохтообото буолуо дии саныыбын. 
Иван Алексеев-Хомус Уйбаан саҥа алпаабыты айбытын билэбин. 
Арай, онно көстөхпүтүнэ бу боппуруос быһаарыллыан сөп этэ. 
Билигин нууччаттан киирии тыллары олус олуйан-моһуйан толоостук сахатыталларын мин ылыммаппын.

Сахалыы тыл туттуллар эйгэтин кэҥэтии диэн буолла да, кэпсэтии тоҕо эрэ оскуола эрэ туһунан барар. 
Оттон өрөспүүбүлүкэбит салалтатын, бырабыыталыстыбатын таһымынан туох да үлэ тоҕо ыытыллыбатый? 
Тоҕо онно ким да кыһаллыбатый?

Зоя Багынанова, СӨ норуодунай артыыһа:

– Тус бэйэм эйгэбэр сыһыаннаан эттэхпинэ, билигин сахалыы драматургия суох буолан хаалла. 
Куонкурус да биллэрбит иһин, үлэ киирбэт. 
Сахалыы тыллаах куукула тыйаатыра баара буоллар, оҕолорбут төрөөбүт тылларын билэллэригэр улахан төһүү буолуох этэ.

Василиса Шишигина, ИРО испэсэлииһэ, тыл бэлиитикэтин үлэтэ араас биэдэмистибэлэр икки ардыларынан араарыллан, бытарыйан хаалбыта үлэни атахтыырын эттэ.

Иван Шамаев, физ-мат билимин дуоктара:

– Бу күннэргэ Госдуумаҕа РФ "Үөрэҕин туһунан" сокуон барыла дьүүллэһиллэ сылдьар. 
Онно этиилэри киллэриэхтээх этибит да... 
Онно, холобур, "Арассыыйаҕа төрүт олохтоох норуоттар судаарыстыбаннай тылларын" туһунан туох да этиллибэт. 
Үрдүттэн саба быраҕан "оҕо төрөөбүт тылынан үөрэнэр бырааптаах" эрэ диэн баар. 
Ол эбэтэр, олохтоох сахалар тылбыт кэлии узбек, таджик тылын кытта тэҥ статустанан хаалар. 
Итини таһынан, билигин "Арассыыйаҕа омугунан сыһыан Стратегията" диэн дьүүллэһиллэ турар. 
Онно эмиэ биһиги курдук омуктар судаарыстыбаннастаахпыт туһунан ахтыллыбат.

Тиэрмин оҥоһуутугар мөккүөрү соччо ылыммаппын. 
Мин саныахпар, тиэрмини уонча эрэ киһи бүөмнээн мустан баран быһаараллара сыыһа. 
Арай, ол кинилэр быһаарбыттарын норуот ылымматын, ол тиэрминнэрин туһанан барбатын? 
Бу үлэни нэһилиэнньэни киэҥник кытыннаран, хаһыат, СМИ көмөтүнэн оҥорор тоҕо табыллыбатый?

Итини таһынан, араас кыһалҕа, үлэ-хамнас барыта тойотторго найыланарын сыыһа дии саныыбын. 
"Тойоттор бэйэлэрэ быһаардыннар" дии-дии тарҕаһан хаалар буоллахпытына, туох кыайтарыай?

Николай Павлов-Халан, медицина билимин хандьыдаата, саха уонна аҕыйах ахсааннаах хотугу омуктар тылларын көмпүүтэр, интэриниэт эйгэтигэр киллэрии туругун, соруктарын уонна онно көрсөр кыһалҕаларын сырдатта.

Михаил Алексеев-Дапсы, тыл билимин хандьыдаата:

– Арҕам-тарҕам кэпсэтиигэ киһи саҥарыах да санаата кэлбэт. 
Тылбыт туруга мүлчүрүйбэттии эстэн эрэрин 1960-с сылларга Амма Аччыгыйа "Алдьархай" арамаана, Суорун Омоллоон "Күн күөрэйиэн иннинэ" диэн нууччаттан тылбаас курдук драмата, А.Сыромятникова "Кыыс хотун" диэн иэдьэгэй курдук суруллубут өйдөммөт сэһэнэ тахсыбытын кэннэ өйдөөбүтүм. 
"Бэл, бу курдук улахан дьоммут маннык суруйар буоллахтарына, атыттар хайдах буолабыт?" – диэн өй-санаа оччолорго миэхэ үөскээбитэ. 
Онтон ыла элбэх уу уһунна. 
Билигин "эдэр суруйааччыларбыт" дэнэр дьон бааллар, тыллара-өстөрө – ынырык. Онон, кэскилбит көҥдөй.
 Тыаттан устудьуоннуу кэлбит оҕолор тылларыттан киһи сөҕөр. 
Ама, тыаҕа сахалыы эмиэ кэпсэппэт буоллулар дуо? 
Билигин ситиһиилээх ыччат, эдэр учуонай дьон сахалыы сатаан саҥарбат буоллулар. 
Тылбыт уруккутун курдук холкутук сайдыбат, хараҕа тэстэр түргэнинэн туруору сыыртан түһэн иһэр массыына курдук балысханнык барар. 
Тохтуур да, туоруур да кыаҕа суох. 
Тылбытын өрүһүйэр туһугар түргэн дьаһал, быһаччы миэрэ ирдэнэр, ол туһугар бары бииргэ дьирээлэһэн үлэлиэхтээхпит.

Ким Дьячковскай-Анаарар, бөлүһүөк, СТХГА доцена:

– Бу олорон саха тылын туруулаһар дьоммут төһө ыраастык сахалыы саҥаралларын, нууччалыы сыыс тылы тутталларын кэтээн көрдүм. 
Тыл-өс соччото  суох. 
Тыл, бастатан туран, дьиэҕэ иитиллэр. 
Оҕо ийэтин иһигэр сылдьан кытта төрөөбүт тылын өйдүү үөрэнэр дииллэр. 
Мин саныахпар, киирии тылы барытын аҥаар кырыытыттан сахатытан иһии хайдах да кыаллыбат суол. 
"Мерчендайзер", "агглютинативнай", "маркшейдер" эҥин диэн курдук тыллары хайдах сахатытыаҥый? 
Тиэрмин айыыта эмиэ судургута суох, урут даҕаны мотуору "ытылҕа", сөмөлүөтү "тайаара" диэн тылбаастыы сатыылларын Авксентий Мординов "ис хоһоонун ситэ биэрбэт" диэн утарар этэ. 
Холобур, мин бэйэм искусствоны "уранты", муусуканы "дьүрүскэн" дии сатаабытым да, дьон ылыммата. 
Арааһа, дьон саҥарбат, ылыммат буоллаҕына, хайдах да тиэрмини киллэрэ сатаан туһа суох быһыылаах. 
Бу бүгүҥҥү төгүрүк остуол кэпсэтиитин истэн баран, бука бары баччааҥҥа диэри Крылов үгэтигэр ахтыллар сордоҥ, куба уонна араак курдук үлэлии сылдьар буоламмыт тылбыт өнүйбэт эбит диэн өйдөөтүм.

Ити курдук, саха филологиятын саарыннара бары түмсүбүт төгүрүк остуоллара түмүктэннэ. 
Кистэл суох, кэпсэтии "сордоҥ, куба уонна араак таһаҕаһы соспуттарын" курдук хабааннаахтык, "арҕам-тарҕам", "иэдьэгэй курдук" хабааннаахтык, "тылбыт эстэр турукка киирдэ" диэн идиэйэ тула эргийэ сырытта. 
Ол эрээри, кэпсэтиигэ кыттыбыт дьон бука барылара: "Тылбытын өрүһүйэр туһугар түргэн-тарҕан, суһал уонна быһаччы дьаһаллар наадалар! 
Ону өрөспүүбүлүкэбит салалтата көҕүлүөхтээх!" – диэн түмүк санааҕа кэллилэр курдук.

Онон, бука бары Тыл Сэбиэтин эбээһинэһэ сүктэриллибит СӨ Норуоттарын департамена баччааҥҥа диэри сыҕарыйбакка кураанах куолу, мөккүөр төрүөтэ буолан турбут тыл бэлиитикэтигэр "суһал, быһаччы уонна күүстээх дьаһал" ылыннаҕына эрэ сатаныыһы диэн эрэлбитин биллэрэбит.

