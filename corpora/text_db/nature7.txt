Өрөгөйдөөх Өлүөнэ туруук хайалара Аан дойду дьонун харысхалыгар киирдэ.<br>УЛЬЯНА ВИНОКУРОВА<br>Кыым  хаһыат №27 (22071)  12.07.2012 

Өлүөнэ тайылҕаннаах туруук хайалара  кытылы кыйа 4 көс устата хас да үрэҕи туораан, саха омугар сүҥкэн суолталаах Ксенофонтовтар сайылыктарыттан саҕаланан Лэбидьэ хайаларыгар тиийэ тайыыллар. 
Манна Буотама хайалара, дьикти кэрэ Сиинэ кыртастара эмиэ киирэллэр. 
Бу ытык сири "Өлүөнэ туруук хайалара" диэн ааттыыр сиэрдээҕэ буолуо. 
"Очуос", "остуолба" диэн биһиги тылбыт өйдөбүллэрэ буолбатах. 
Дьиҥинэн, саха дьоно былыргыттан хайалаах сиргэ олохсуйбут омук буолан, хайа араас көрүҥүн араарар өйдөбүллэрдээх: ытык хайа, суорба  таас хайа, буор хайа, ии хайа, күкүр хайа, туруук хайа, адаар хайа, туруук таас хайа, дабаан, мыраан, сыыр, тумул, хадаҕа, үгдэр хайа, дьапталҕа, хайыр уо.д.а.
 
Улуу Туймаада хочотун, Куллатыттан саҕалаан, ытык хайалар иилииллэр. Дьааҥы, Муома, Өлөөн, Амма, Өймөкөөн хайалара сураҕыраллар. 
Хайалаах сир киһини өрө күүрдэр, эрчимирдэр дьайыылаах. 
Ол да иһин Өлүөнэ туруук хайаларын сүгүрүйэн үөскээбит Хаҥалас дьоно дьаныардаахтар, дьулуурдаахтар.  
Эллисон Палмер диэн АХШ палеонтолог учуонайа "былыр мантан Хотугу Америкаҕа көспүт индеецтэр төрүттэрэ Өлүөнэ туруук хайаларын ахтан-санаан тотемнай остуолбалары оҥостор буолбуттар" диир. 
Билигин бу туруук хайаларга сүгүрүйэ туристар 1966 с. ыла тиһигин быспакка кэлэллэр, 1850 с. ыла 20-тэн тахса дойду учуонайдара чинчийэр үлэни ыыталлар. 1995 с. Өлүөнэ туруук хайалара Аан дойду уһулуччулаах геологическай пааматынньыктарын испииһэгэр киирбитэ.

540 мөлүйүөн сыллар анараа өттүлэригэр Алдантан Анаабырга диэри дьалкыйа сыппыт муора түгэҕиттэн, былыргы үйэтинээҕи улуу байҕал харамайдарын уҥуоҕун иҥэриммит таастар өрө сүгүллэн тахсан өрүһү кыйа кэккэлээбиттэр. 
Ол таастары ардах-хаар, тыал быһыта сынньан туруук гына чочуйбут. 
Ити кэннэ, манна үөскээбит тыынар-тыыннаах саҥа көрүҥнэрэ Сир иэнин тилийэ тарҕаммыттар. 
Ол туруук таастар Сир ийэҕэ тыынар-тыыннаах үөскээһинин ырылыччы көрдөрөр буоланнар, бу ытык сири ЮНЕСКО ахсыс киритиэрийинэн, ол эбэтэр, Сир үөскээһинин  уонна сиргэ олох сайдыытын чинчийэр билимҥэ суолтатын өрө тутан, Аан дойду харыстанар, сүдү баайынан билиннэ.

Улуу Өлүөнэ эбэни, кини кыталыктаах кырдалларын, кэрэ туруук хайаларын, ама, ким долгуйа, киэн тутта, астына хоһуйбатаҕай, сүгүрүйбэтэҕэй. 
Ол иһин улуу Өлүөнэ модун үөһүн ийэ киин дойду оҥостон саха барахсан былыргы дьыллар мындааларыттан күн бүгүҥҥэ диэри туруук хайалары кытта тэҥҥэ олох охсууларын уйан кэллэҕэ.

1994 сыллаахха Бастакы бэрэсидьиэммит М.Е. Николаев анал ыйааҕынан, Айылҕа харыстабылын министиэристибэтин иһинэн, Өлүөнэ турууктарыгар айылҕа паарката тэриллибитэ. 
Билигин манна Хаҥалас төрүт олохтооҕо Л.Д. Киприянова салалтатынан үлэ-хамнас күөстүү оргуйар. 
Бу паарка сиригэр-уотугар Дириҥ үрэхтээҕи былыргы дьон олохсуйбут археологиятын пааматынньыга киирэр. 
Ону сэргэ, манна муус үйэ саҕана олоро сылдьыбыт Хотугу Америка бизоннара төннөн кэлэн мэччийэллэр, ахсааннара сүүскэ тиийдэ.
 
Аан дойдуга, киһи аймахха суолтата
 
Сир ийэ туругуттан тыынар тыыннаах дьылҕата барыта тутулуктаах. 
Онон, инникини тымтыктанан көрөр туһугар, быдан былыргы дьылларга буолан ааспыт дьайыылары билиэххэ наада. 
Ол кистэлэҥнэр Өлүөнэ турууктарын дьапталҕатыгар сааһылана сыталлар. Былыр манна экватор айылҕата чэчирээн, Сиргэ олох саҕаланан эрдэҕинэ, Муус үйэ сабардаан тыыннаахтыы хам тоҥорон кэбиспит. 
Онон Өлүөнэ туруук хайалара уонна ону тулалыыр айылҕа сирдээҕи тыыннаах олох диэн тугун кэрээбэккэ кэпсии сытар кинигэ буолаллар. 
Ону ыспакка-тохпокко, харыстаан, сыа-сым курдук тутан, үөрэтэн-чинчийэн киһи-аймах сайдыытын торумнуур дьоһун билиини ылыахха сөп. 
Маннык Сир бэйэтэ айбыт кинигэтэ аан дойдуга ханна да суох. 
Кини тас хаҕар былыргы дьон бичийэн хаалларбыт ойуулара суруллубут. 
Үйэлэр муударастарын иҥэриммит суруктар-бичиктэр тугу кэпсииллэрэ буолуой? 
Ийэ Айылҕа биһиги көрүүбүтүгэр-истиибитигэр хаалларбыт сүдү билиитин аан дойду таһымыгар таһаарар күммүт-дьылбыт тиийэн кэллэ. 
Ол биһиги аналбыт, сорукпут, ытык иэспит.
 
Аан айылҕаны харыстыыр аан аһылынна
 
1972 с. ЮНЕСКО ылыммыт айылҕаны уонна киһи аймах култууратын харыстыыр Конвенциятын ирдэбиллэрин 187 дойду ылыммыта. 
Арассыыйа онно 1988 с. ыла киирэр уонна билигин 26 ааттаах-суоллаах объегы, онтон 10-на айылҕа көстүүтэ, харысхалга киллэрбитэ. 
Олор бары федеральнай суолталаахтар, онтон биһиги эрэ Өлүөнэбит турууктара Сахабыт сирин тус баайа, бас билиитэ. 
Сир ийэ 560 мөл. сыл устатыгар сайдыыта бу Өлүөнэ туруугар ойууланан хаалбытын дакаастыыр уонча сыллаах сыралаах үлэ түмүктэнэн, 2012 с. от ыйын 2 күнүгэр ЮНЕСКО аан дойдутааҕы нэһилиэстибэтин кэмитиэтин 36-с анал мунньаҕар Өлүөнэ туруук хайалара Сир харыстанар көстүүлэрин испииһэгэр киирдилэр. 
Онон, айылҕа тыына тыыннанан олорор саха омуга кэриэс гынан тутан хаалбыт сүдү баайын, үйэлэр муударастарын иҥэриммит ытык сирин сүдү суолтатын атын дойду ааттаахтарыгар дакаастаан, аан дойду харысхалыгар туттарда.

Киһи аймах айылҕаны алдьатар-сатарытар кыаҕын-күүһүн кэлин эрэ билбиппит. 
Онуоха диэри "айылҕа – бараммат барҕа баай, төһөнү баҕарар тоҕо-хоро хостуохха, былдьыахха-баһылыахха сөп" диэн өй-санаа баһыйара. 
Эбиитин биһиги сирбититтэн туох да аһыныыта-харайыыта суох сир баайын эрэ тоҕо тардар, хостуур сыһыан үөскээбитэ. Радиациялаах тоҕута  тэптэрии, сири сиҥнэри тиэрии, өрүстэри сүһүрдүү, күөх сирэм үллүгүн үлтү ныһыйыы барыта баара. 
Аан дойду таһымнаах айылҕаны харыстыыр тэрилтэ кыһамньылаах хараҕын хатаабыта, суолта уурбута – хайҕаллаах, махталлаах дьыала. 
Билигин биһиги өттүбүтүттэн маны толору туһанар кэскиллээх толкуй, судаарыстыбаннай-уопсастыбаннай хамсааһын, бырагыраама оҥоруута эрэйиллэр.

Бу кыайыы – норуоппут айылҕаҕа үйэлээх сыһыанын, тулалыыр эйгэ харыстабылыгар сомоҕолоһуутун үтүө холобура. 
Бу – судаарыстыбаннай былаас көҕүлээһинэ, төрүт олохтоохтор баҕалара, дьулуурдара уонна аан дойду сайдыылаах күүстэрэ бииргэ түмсүүлэрин туоһута, түмүгэ.
 
Бу хайдах ситиһилиннэ?
 
Өлүөнэ турууктара ЮНЕСКО харыстабылыгар киирбитэ – СӨ Ил Дархана Е.А. Борисов биир дьоһун ситиһиитэ.  Кини быһаччы туруорсуутунан, өрөспүүбүлүкэ салалтата, Айылҕа харыстабылын министиэристибэтэ, ЮНЕСКО Саха сиринээҕи кэмитиэтэ бэркэ турунан-туруулаһан үлэлээбиттэрэ. 
Онно дьоһуннаах олугу бастакы бэрэсидьиэммит М.Е. Николаев, бастакы миниистир В.Г. Алексеев уурбуттара, Ытык Кэрэ Сирдэр диэн Арассыыйаҕа биир бастакынан ЮНЕСКО ирдэбиллэригэр дьүөрэлээх сыһыаны саҕалаабыттара. В.А. Штыров, Е.И. Михайлова ол үлэ тиһигин быспакка салҕаабыттара. ЮНЕСКО салайааччыта К.Мацуура Саха сиригэр кэлэ сылдьан илии баттаспыт Меморандумугар хас да бырайыак, ол иһигэр Өлүөнэ туруук хайалара, киирбиттэрэ. 
Саха сиригэр ЮНЕСКО национальнай кэмитиэтэ тэриллибит буолан, быһаччы үлэлэһэр кыах баар. Солбуйар бэрэссэдээтэл Е.А. Сидорова сорунуулаахтык үлэлээн хас да бырайыагы сүһүөҕэр туруорда.

Төһө да ЮНЕСКО бэрэстэбиитэлэ Дэвид Шэппард 2008 с. Өлүөнэ турууктарын эт атаҕынан кэрийэн сиһилии билсэн өйүүр түмүгү оҥорбутун иһин, күүстээх утарсыы баар буолан, кэмитиэт 33-с сиэссийэтиттэн биһиги бырайыакпыт уһуллубута. 
Ол үрдүнэн биһиги дьоммут тохтооботохторо, досье оҥоруутун өссө дириҥэппиттэрэ. 
Айылҕа харыстабылын министиэристибэтэ инньэ кембрий кэминэн, ирбэт тоҥунан дьарыктанар учуонайдары түмэн, Германия учуонайдарын бөлөҕүн кыттыһыннаран, бэрт далааһыннаах үлэни ыыппыта. 
Айылҕа харыстабылын миниистирэ В.А. Григорьев алта сыл миниистирдиирин тухары сүҥкэн бырайыактары хамсатта. Кини ЮНЕСКО Швейцариятааҕы тэрилтэлэригэр быһаччы тиийэн, тус консультациялаһан, хаста да анал мунньахтары тэрийэн, хас сырыы аайы ситиһиигэ хардыыны чугаһаппыта. 
Онтон былырыын атырдьах ыйыгар ЮНЕСКО эспиэрдэрэ профессор Кьюнг Сик Ву уонна Сарангоо Раднаа манна кэлэ сылдьан бырайыак табыллан эрэрин бэлиэтээбиттэрэ, чопчу ыйыылары-кэрдиилэри биэрбиттэрэ. 
Ити курдук, киэҥ Арассыыйаҕа аан бастаан, биһиги өрөспүүбүлүкэбит бэрт дьаныардаах туруорсуунан айылҕа харыстабылыгар кыаллыбаты кыайда.

Биһиги ситиһиибит – Арассыыйаҕа айылҕаны харыстааһыҥҥа сыһыан уларыйан эрэрин чопчу туоһута. 
Тас дойдуларга сыһыан миниистирэ С.Лавров, Айылҕа харыстабылын миниистиринэн үлэлээбит Ю.Трутнев бу бырайыакка тиһэҕэр тиийэ үлэлэстилэр. 
Арассыыйа ЮНЕСКО-ҕа бэрэстэбиитэлэ Элеонора Митрофанова быйыл кулун тутарга Саха сирин бырабыыталыстыбаннай дэлэгээссийэтин иннигэр "киллэрэн тэйиэхпит" диэн эрэннэрбит тылын толордо. 
Онон, киниэхэ барҕа махтал. Биһиги 50-ча сылы быһа Өлүөнэ турууктарын чинчийбит геология дуоктара П.Н. Колосов, биология дуоктара Н.Г. Соломонов курдук дьонноох буоламмыт, М.Верешш (Венгрия), Ф.Дебренн (Франция), Х.Винтанед (Испания), А.Ю. Розанов (Палеонтология института, Москуба, РНА академига), А.Ю. Журавлев (ГИН, РНА), П.Ю. Пархаев (Палеонтология института, Москва), Е.В. Трофимова (География института, Москва), В.Б. Спектор, А.А. Буторин,   уо.д.а. курдук улахан учуонайдар кыттыһаннар, барыта сиик өппөт гына ыпсарылынна. 
Онно айылҕаны харыстыыр араас тэрилтэлэр кыттыстылар. 
Бу бырайыагы СӨ премьерин солбуйааччы Ф.В. Габышева салайбыта.

Бу саас Парижка 80-тан тахса араас идэлээх, араас дойду учуонайдара СӨ Айылҕатын харыстабылын миниистирэ В.А. Григорьев салалтатынан Төгүрүк остуолга түмсэн дьүүллэспиттэрэ, онно дьон-сэргэ санаата иэҕиллибитэ көрөргө астык этэ.

Сүүстэ истибиттээҕэр биирдэ көрбүт ордук. 
Париж курдук аан дойду кэрэтэ барыта түмүллүбүт куоратыгар Өлүөнэ туруук хайаларын тас көстүүтүн, ис иэйиитин култуура-ускуустуба тылынан СӨ Култууратын миниистирэ А.С. Борисов дьүһүйэн көрдөрбүтэ ураты ылыннарыылаах этэ. 
Ити курдук, хаһан эрэ,  Өлүөнэ туруук хайалара Аан дойду харысхалыгар киирбит умсулҕаннаах устуоруйата кэлин детектив дуу, уус-уран айымньы дуу буолан бар дьон дьүүлүгэр тахсыан сөп. 
Онно матырыйаал дэлэй.

Ситиһиигэ Хаҥалас дьоно эмиэ улахан кыттыгастаахтар. ЮНЕСКО ирдэбилинэн, айылҕа көстүүтүн анал харысхалга ыларга олохтоох омуктар сөбүлэҥнэрэ, баҕа санаалара хайаан да учуоттанар. 
Оттон Буотама эбэҥкилэрин аҕыс общината – Морсо, Кынат, Сугар, Кытах, Бэтчэн, Дьуона, Кэлэт, Үҥкүр – олохтоох сирдэрин бары биир санаанан айылҕа пааркатын иэнигэр эптилэр, тус эбэһээтэлистибэлэри ылынан аан дойду харысхалыгар киирдилэр. 
Хаҥалас улууһун Еланка, Кытыл Дьураа, Хачыкаат, Үөдэй, Тумул олохтоохторо ЮНЕСКО эспиэрдэрин кытта көрсүһүүлэргэ айылҕа харыстабылын үлэтин өйүүллэрин биллэрбиттэрэ.

Онон Өлүөнэ турууктарын ЮНЕСКО харысхалыгар киллэриигэ дьаныардаахтык үлэлээбит уопсастыбаннай, билим, судаарыстыбаннай тэрилтэлэр үлэһиттэрин бөлөхтөрүгэр П.А. Ойуунускай аатынан Судаарыстыбаннай бириэмийэни аныыр сиэрдээх буолуох этэ.
 
Ытык сирдэри харыстааһын – кэскил түһэ
 
ЮНЕСКО статуһун ылан баран кини араҥаччылыыр кыаҕын толору туһаныы – бэйэбититтэн тутулуктаах. 
Холобур, ЮНЕСКО харысхалыгар сылдьар улуу Байкал Иркутскай өттүнээҕи кытылын, уутун киртитии тохтообокко салҕанар. 
Улуу Алтай хайаларын алдьатыы аҕыйаабат. Кинилэр тустарыгар федеральнай былаас, сокуон иэччэҕэ суох. О
нон туһуламмыт кыаҕы сатаан туһаныы  – бэйэбит дьулуурбут эрэ боппуруоһа.

ЮНЕСКО статуһа анал эбэһээтэлистибэни эрэйэр. 
Ол аата Өлүөнэ өрүспүтүн харыстыыр сокуоннары энчирээбэккэ тутуһуохтаахпыт. 
Тугу гынабыт?

Бастатан туран,  анал сокуону, судаарыстыбаннай бырагырааманы оҥорон, эһиилги бүддьүөттэн үбүлээһини ситиһии уонна РФ, аан дойду айылҕаны харыстыыр пуондаларыттан өйөбүлү ылыы. 
Өскөтүн Арассыыйа аан дойду таһымынан харыстанар 10 айылҕатын көстүүтэ бары федеральнай суолталаах эбит буоллахтарына, биһиэнэ – бэйэбит бырабыыталыстыбабыт, Ил Түмэммит таһымынан айылҕаны харыстыыр сокуону, ону толорор кэлим бырагырааманы ылыннахпытына сатанар. 
ЮНЕСКО  чэрчитинэн, туруук хайалар эрэ буолбакка, ону үөскэппит Өлүөнэ өрүһэ эмиэ көмүскэллээх буолуохтаах. 
Онон көмүскэнэр туруктан көмүскүүр таһымҥа тахсыахха. 
Быраап өттүнэн хааччыйар төрүтү уталыппакка ыла охсуохтаахпыт.

Иккиһинэн, Айылҕа харыстабылыгар дьон-сэргэ киэҥ өйөбүлэ эрэйиллэр. 
Аан айылгы пааркалара, Ытык Кэрэ Сирдэр, улуу түөлбэлэр бука бары саҥа сыһыаны ирдииллэр. 
Айылҕаны харыстааһын – норуоту харыстааһын. 
Онтон ордук туох да сыаннас суох.

Үсүһүнэн, "Өлүөнэ туруук хайалара" диэн айылҕа пааркатын үлэтин, тэриллиитин, хааччыллыытын аан дойду ирдэбиллэригэр таһаарар сорук турар.

Төрдүһүнэн, Охсуллубут олугу сайыннаран, салгыы аан дойду харысхалыгар "Кыталык" резерваты киллэрии. 
Дьол ытык көтөрүгэр сүгүрүйэр үйэлээх үгэспитинэн, атын сирдэргэ имири эспит кыталык кыылбыт уйаланар сиригэр резерват тэрийэн аан дойду харысхалыгар ылыы.

Бэсиһинэн, айылҕа тыынын иҥэриммит эрэ ыччат туруктаах дьылҕаланар. 
Өлүөнэ туруугун чинчийиигэ, харыстааһыҥҥа ХИФУ кыһамньыта эрэйиллэр. 
Ректор Е.И. Михайлова бу бырайыагы быһаччы турууласпыт салайааччы. 
Үөрэх министиэристибэтэ да мантан туора турара табыллыбат курдук.

Сир – ытык биһикпит. 
Үүммүт үйэ – Сири, айылҕаны харыстыыр үйэ. 
Оччоҕо эрэ киһи аймах айылҕаны кытта дьүөрэлээхтик олорон, саҥалыы сайдар уонна олоҕу салгыыр кыахтаах.
 
Ульяна Винокурова,
социология дуоктара,  "Ытык сирдэр" ассоциация солбуйар бэрэссэдээтэлэ, Саха сиринээҕи ЮНЕСКО кэмитиэтин чилиэнэ.

