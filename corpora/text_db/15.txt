Нэһилиэги хайдах тупсарыахха?<br>Валерий КУТУКОВ, СР үтүөлээх учуутала, СР физкультуратын уонна спордун, РСФСР үөрэҕириитин туйгуна, спорт бэтэрээнэ, Нам сэлиэнньэтин бочуоттаах олохтооҕо.<br>Саха сирэ хаһыат № 220(4713)   30.11.2010
"Дьулурҕан" бу дьыл балаҕан ыйын 14 күнүнээҕи нүөмэригэр спорт бэтэрээнэ Роман Егоров "Художественнай гимнастиканы сайыннарыахха" диэн ыстатыйатыгар дириҥ ис хоһоонноох социальнай боппуруоһу таарыйбыт. 
Мин санаабар, автор бу ыстатыйатыгар спорт интэриэһин эрэ буолбакка, нэһилиэк сайдар боппуруоһун быһаара сатаабыт. 
Биллэрин курдук, билигин нэһилиэк олоҕор ыарахан күннэр үүннүлэр. 
Эдэр ыччат дэриэбинэттэн куоракка көһөн барар. 
Манна биири бэлиэтиэххэ сөп, ыччат куоракка культурнай, духовнай уонна физическэй сайдыыны батыһан барар.
Нэһилиэк олоҕун сайыннарар туһуттан, саха дьахтарын аптарытыатын үрдэтиэххэ. 
Дэриэбинэ услуобуйатыгар доруобай, чэгиэн, күүстээх дьону иитэн таһаарыахха сөп диэн Д.П.Коркин уонна А.А.Лугинов оскуолаларын опыта дакаастыыр. 
Биһиги саха дьахтарын үрдүктүк сыаналаатахпытына, нэһилиэк аптарытыатын үрдэтиэхпит уонна ыччат көһүүтүн аччатыахпыт этэ дии саныыбын. 
Нэһилиэкпитин, төрүт үгэспитин, культурабытын хаалларыа этибит. 
Бу үлэ хамсыырыгар муударай уонна күүстээх политика наада. 
Манна республика туох баар ведомстволара, салаалара бары кыттыыны ылыахтаахтар.
В.В.Путин Дальнай Востокка кэлэ сылдьан: "Оскуолалары уонна культурнай-спортивнай комплекстары тутуохха наада, оччоҕо манна дьон кэлэн олохсуйуоҕа. 
Анал идэлээх дьону тыаҕа үлэлэтиэххэ", — диэн этэн турардаах. 
Нэһилиэк олоҕо сайдарыгар Президеммит Е.А.Борисов улахан үлэни ыытан эрэр. 
Нам улууһугар ыччакка анаан саҥа квартал тутулла турар. 
Ол курдук, I Хомустаах нэһилиэгэр стадион аттыгар тупсаҕай көрүҥнээх ыччат квартала тутуллар. 
Уу ситимин тартылар. 
Ыччат дьон киэҥ уһаайбаларыгар оҕуруот олордуохтарын, сүөһү ииттиэхтэрин сөп. 
Квартал аттыгар стадион, баанньык, культура дьиэтэ баар. 
Суоллара асфальт. 
Бу нэһилиэккэ футбол, волейбол, сүүрүү, хайыһар курдук спорт көрүҥнэригэр үгүс күрэхтэһиилэр ыытыллаллар. 
Сылын аайы Ил Түмэн депутата Нь.С.Тимофеев бирииһигэр сүүрүүгэ күрэхтэһии тэриллэр. 
Кулууптарыгар СР культуратын уонна үөрэҕириитин туйгуна Александр Николаевич Окоемов салайыытынан "Мичээр" үҥкүү ансаамбыла ситиһиилээхтик үлэлиир. 
I Хомустаах уонна Нам улууһун дьаһалталара маннык тоҕоостоох политиканы ыытан, нэһилиэктэн эдэр дьон көһүүтэ улахана суох. 
Ыччат сир оҥоруутунан, сүөһү-сылгы иитиитинэн дьарыктанар. 
Ол аата, бу нэһилиэк үүнэр, сайдар кэскиллээх. 
Эдэрдэр төрөөбүт дойдуларынан киэн тутталлар. 
2010 сылга "АЛРОСА" промышленнай тэрилтэ уонна Нам улууһун дьаһалтата нэһилиэк сайдар суолун астылар. 
Ол курдук, Нам улууһун баһылыга А.И.Ильин "АЛРОСА" компания күүһүнэн кылгас сайыҥҥы кэм устата Граф Биэрэгэр 10 чааһынай дьиэни, биир 2 квартиралаах уопсайы уонна 30 миэстэлээх таас оҕо саадын туттулар. 
Бөһүөлэккэ профессиональнай лицей, оскуола, спортивнай саала, культура дьиэтэ баар.
Манна араас чаҕылхай көрдөрүүлээх куруһуоктар үлэлииллэр.
Лицей үөрэнээччилэрэ спорт, төрүт үгэс, культура бары өттүнэн сайдар, үүнэр кыахтаахтар. 
Бу барыта Нам улууһа сайдарыгар төһүү күүс буолар. 
Өрүс уҥуор сытар Көбөкөн нэһилиэгэр спортивнай хайысхалаах агротехническэй интернат-оскуола тэрийдэххэ, олус табыгастаах буолуох этэ. 
Оскуолаҕа животноводство, тракторист, электрик, коневодство, агроном идэлэригэр үөрэтиэххэ сөп. 
Оҕолор нэһилиэккэ үлэлии-хамсыы хаалыах этилэр. 
I Хомустаах уонна Граф Биэрэгин үлэлэригэр олоҕуран ыччат кварталын тутуохха наада. 
Спортивнай саала тутан, онно идэлээх дьону ыҥыран үлэлэтиэххэ. 
Республика таһымнаах күрэхтэһиилэри ыытыахха сөп. 
Кэнники сылларга сүрэх ыарыыта үксээбитин учуоттаан, республика Правительствотын иһинэн тустаах министерстволары, ол курдук үөрэх, доруобуйа харыстабылын уонна тыа хаһаайыстыбатын министерстволара, республика спордун комитета уонна физкультура инситутун иһинэн анал хамыыһыйа тэрийэн, нэһилиэк эдэр ыччата сайдарыгар, олохсуйарыгар анаммыт тустаах программа оҥоруохха наада. 
Программаҕа маннык ыйыллыахтаах: бастакытынан, чэбдигирдэр гимнастика. 
Дэриэбинэ оскуолаларын үөрэнээччилэригэр анал физическэй эрчиллиилэри оҥоруу. 
Манна сүрэх тутула, тыынар органнар, уҥуох сайдыыта учуоттаныахтаах. 
Иккиһинэн, идэҕэ үөрэтии. 
Уон иккис кылааһы арыйыы. 
Манна араас идэҕэ үөрэтии. 
Үсүһүнэн, X-XI-XII кылаастарга коллективнай хаһаайыстыбалары тэрийии. 
Ыччаты нэһилиэккэ олохтуур сыалтан, 1960-1970 сс. 
ЫБСЛКМ опытыгар олоҕуруохха сөп. 
Төрдүһүнэн, ыччат кварталын уонна ыччат ферматын тутуу. 
(Граф Биэрэгин, I Хомустаах үлэлэригэр олоҕуран). 
Маннык программаны үлэҕэ киллэрии инникитин ситиһиилээх буолуоҕа диэн, өр сылларга УПК, СПТУ-2 директорынан үлэлээбит киһи буоларбынан, санаабын этэбин. 

