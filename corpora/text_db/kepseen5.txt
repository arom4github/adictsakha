Аҕабыыт туһунан остуоруйа<br>НУТЧИНА ТУЙААРА <br>Кыым  хаһыат № 15 (21957) 17.04.2010<br>(Ф. Андреев "Сказка про попа" айымньытыттан көҥµл тылбаас)

Уйбаан Уйбаанабыс ыскылаакка айаннаан иһэн аҕабыыт буолуохха баар эбит дии саныы истэ. 
Массынатын өстүөкүлэтигэр сэдэх инчэҕэй хаар сиргэммиттии силлиир. 
Уулусса банаарын араҕас уота сүрэҕэлдьээн быстах-остох тула өттүн сырдаппыта буолар. 
Арай, биир халыып бороҥ дьиэлэр эркиннэригэр ыйаммыт, реклама былакааттара, баар чахчыны мэлдьэһэн тыалга долгуннура далбаатаһаллар. 
Чернышевскай уулуссаҕа кэлэн, Уйбаан Уйбаанабыс пробкаҕа түбэстэ.
"Дьиикэй дьон, дьиикэй куорат, -- дии саныыр. – Манна үйэбин моҥуох бэйэкэм дуу? 
Мыыла хабарҕабар турда. 
Тиис суунар паастаны көрүөхпүн да баҕарбаппын. 
Кулгаах хастар бааталаах палочкалара үөдэн түгэҕэр түстүн. 
Хоһоҕо сомпуунунан абааһы да сууннун. 
Буҕаалтыр Люда ол абааһыны да сууйдун. Ньиэрбэ. Аҕабыыттыы барыам. Айакка! 
Тааттаҕа дуу, Суоттуга дуу таҥара дьиэтин бөҕөтүн көһөрөн аҕалбыттар дииллэр. 
Оҕолору сүрэхтиэм, аньыыларын-хараларын ыытыам, бэргэһэлиэм, дьиэ малааһыныгар сылдьыам. 
Боростуой хара кирдээх эрээсэни кэтиэм. Боростуой бачыыҥка, боростуой    аһылык... 
Элбэх оҕолонуом. 
Уот бардаҕына кыраһыын лаампатын уматан баран остуол ортотугар ууруом, онтубар үрүмэччи кэлэн кынаттарын бүүрэ сиэтиэхтэрэ..."

Инники ханна эрэ саахал тахсыбыт. 
Суоппардар харсыспыт массыыналар тастарыгар тиийэ-тиийэ бытаараллар. 
Хоолдьуктара тостуор диэри эргиллэн, алдьаммыт түннүк тааһын, үөхсэ турар эр дьону, гаилары ыраахха диэри сэргии-сэҥээрэ көрөн ааһаллар.

"Ити баар куораттара! 
Бары, хата, миигин саайбатылар ээ диэн ымманыйан чыпчырыналлар. Баҕайылар. 
Театр, музыка, кинигэ диэн кинилэргэ наадата суох. 
Дьон иэдээниттэн үөрэллэр. 
Быдьары, куһаҕаны сырса сылдьан  көрүөхтэрэ. 
Үөрэхтээхтэрбит, хамыһаардарбыт син биир оннуктар. 
Өссө таһы-быһа оннуктара буолуо. Куоракка аҕабыыттыыр кыаллыбат. 
Сыыҥ-сыраан буолан сыыллан кэлэн "пост кэмигэр биир үрүүмпэни баҕас көҥүллүүр инигин" диэн ыххайыахтара. 
"Бэһистээн ойохтонору халлаан кэнсилээрийэтэ хайыырый" диэн хаайыахтара. "Суох" диэтэххэ, былыргылыы ыаһахтааххын диэн үөҕүөхтэрэ турдаҕа. 
Аны көҥүллээтэххэ, хас аһааһыннарын ахсын киһини соһон сордуохтара. Аатырар муодунай фотографтара – Бөтүрүөп, өлбүт сүөһүлэр хаартыскаларын мунньан быыстапка тэрийэр үһү. 
Сүөһүлэр!"

Ыскылаат барахсан, үгэс курдук, киһи аҕынньыта төллөр, парфюмерия сытынан анньан көрүстэ. 
Уйбаан Уйбаанабыс табаардары бэрибиэркэлээтэ, накладнойдары сыымайдаата, сарсын уон икки дьааһыгы Сайсарыга илдьэргэ сорудахтаата, ол кэнниттэн кирдээх да буоллар киэҥ-куоҥ массынатыгар олорон, дьиэтин диэки куорат киинигэр айаннатта.

Уйбаан Уйбаанабыс бэйэтэ бөдөҥ-садаҥ киһи. 
Киниэхэ холоотоххо бизнеһэ балайда баһыйтарар тылынан ааттаныан сөбө буолуо. 
Куоракка онон-манан тарҕанан турар аҕыйах парфюмерия атыылыыр вагончиктардаах. 
Бэйэтин наар мыловарбын дэнэр. 
Дьону кытта билсиһэригэр: "Уйбаныаппын, мыловарбын" – дэнэр. Дьиҥинэн, кини мыыла оҥорбот. 
Оргуппат да, буһарбат да. Атыылыыр эрэ. 
Уйбаан Уйбаанабыс кэргэнэ, Машенька, оҕонньоро инньэ диэн ааттанарыттан наһаа кыбыстар, кыйаханар. 
Кини кулгааҕар ордук "бизнесмен" диэн тыл батан киирэр.

Машенька быыкаайык, интеллигентнэй көрүҥнээх дьахтар. 
Английскай тыл учуутала, английскай тыл учууталын кыыһа. 
Онон Машенькалаах Уйбаан Уйбаанабыс уолларын эмиэ английскай тылга үөрэтэллэр. 
Дьүөгэлэрэ Машеньканы "Мэри" диэн ааттыыллар. 
Тоҕо диэтэххэ, кинилэр эмиэ английскай тыл учуутталлара. 
Өссө кинилэр Машеньканы "кэччэгэй баайга тахсыбыккын" диэн ааттыыллар. 
Манна диэн эттэххэ, Уйбаан Уйбаанабыһыҥ, кэргэннэнэрин саҕана, судургу Мишка диэн ыҥырыллар таллаҕар кулгаахтаах устудьуон доҕоччуок этэ.

Уйбаан Уйбаанабыс айаннаан иһэн хайдах аҕабыыттыаҕын саныыр. 
"Сүрэхтиэм, бэргэһэлиэм, аньыыларын-хараларын ыытыам, эрдэ туруом, эрдэ утуйуом. Библияларын ааҕыам. 
Эт сиэм суоҕа. 
Кэҕирдиэм, бөтүөм суоҕа. 
Дьааһыйа туран кириэстэниэм. 
Машеньканы, хайда эмэ гынан, тылбар киллэрбит киһи! 
Фирмабын атыылыам, куру ынчыктыахха диэри ыгыччы тардыннахха, анараа дойдуга аттаныахха диэри син харчыбыт тиийиэхтээх. 
Уолбун английскай да тыла суох киһи-хара оҥороо инибин. 
Хата, дэриэбинэҕэ сибиэһэй салгыҥҥа сылдьан, сүүрэн-көтөн кимнээҕэр чэгиэн-чэбдик доруобуйаланыаҕа. 
Тыа оҕолоро маатырылыырга үөрэтэллэрэ буолуо. 
Чэ, буоллун. 
Мин тугун-ханныгын, сыыһатын-халтытын быһааран биэриэм буоллаҕа эбээт. 
Өссө элитнэй оскуолаларыгар эрэ, дэриэбинэҕэ эрэ маатырылыырга үөрэтэллэрэ биллибэт. 
Машенька бастаан баҕас хараҕын уутунан сууна түһээхтиирэ буолуохтаах. 
Чэ, онтон син үөрэнэн барыах этэ. 
Мыловар эригэр үөрэммитэ эбээт. 
Кыыл-сүөһү тутуохпут. 
Ытыыр-соҥуур да солото суох буолуоҕа. 
Биирдэ эмэ, ити акаары дьүөгэлэригэр куоракка ыыта сылдьыллыа. 
Кэлин үөрэнэн бэйэтэ да таласпат буолуоҕа. 
Оҕурсуутун, помидорун куоппаһырдарын ордоруоҕа. 
Ойоҕум барахсаны билэрим оҕото сыттаҕа".

Уйбаан Уйбаанабыс дьиэтин боруогун атыллыырыгар олох атын киһи буолан киирдэ. 
Сирдээҕи сүпсүлгэни бэркиһии санаата. 
Барыны бары соһуйбут, сөхпүт хараҕынан көрөр-истэр. 
Кыра, намыын Машенька уоһун толлото-толлото хаппырыыстаан муҥнанарын сөҕө иһиттэ. 
Дьиэтин аттынааҕы дьоппуон ресторанын сушитын сөҕө-сөҕө сиэтэ. 
Сол курдук сөҕө-соһуйа уолун оонньуурун алдьаппытын оҥордо. 
Онтон хаһыат ылан туалекка киирдэ. 
Бастакы балаһаҕа Починок хаартыската бэчээттэммитин көрөн: "Эчи, дьиибэ кулгаахтааҕый?, -- диэн сөҕө-махтайа саныан икки ардыгар, көрүдүөргэ Машенька өлөр хаһыыта иһилиннэ. 
Уйбаан Уйбаанабыс ыстаанын сулбуруппутунан туалеттан буулдьалыы ойон таҕыста. Көрбүтэ – Машеньката, кып-кыра, нап-намчы барахсана, таҥас ыйыыр көхөҕө аҥаар илиититтэн ыйанан тэйбэҥнии турар эбит. 
Ытыырын быыһыгар: "Быыһаа-аа!" -- диэн хаһыытыырдаах. 
Уйбаан Уйбаанабыс сүүрэн кэлэн кэргэнин көтөҕөн ылла уонна тарта. 
Машенька көхөнү тоҕо эрэ ыыппата – истиэнэҕэ хам сааллыбыт күрүчүөк туллан кэлэн көтөхсүбүт дьон атаҕын анныгар толугуруу түстэ. 
"Туох буоллуҥ?" – эр киһи кэргэнин сиргэ түһэрбэккэ туран соһуйа-уолуйа ыйытта. 
Машенька хараҕыттан уу-хаар баһа-баһа, көҕөрө-көҕөрө бөскөйө иһэн эрэр аата суох тарбаҕын үрэ-үрэ кэпсээн муҥнанаахтаата. 
Муостаҕа бэргэһэ сытарын ылан ыйаары ыстаммыт уонна обручальнай биһилэҕиттэн көхөҕө иҥнэн хаалбыт.

Атына эбитэ буоллар күлэн алларастыахха баара да, суһаллык травпууҥҥа айаннаатылар. 
"Платнайга барыахха", -- диэн Машенька этэн көрбүтүн бүгүн-сарсын Таатаҕа-Суоттуга аҕабыыттыы бараары сылдьар киһи истибэтэ. Эрдэттэн үөрэннин. 
Дэриэбинэҕэ ханнык да "платнай" суох буолуоҕа. "Туох дэриэбинэтэ, ханнык аҕабыыт?" – Машенька соһуйан, биир түгэҥҥэ, бэл ытыырын тохтото сырытта. "Бээ-бээ, кэлин этиэм". 
Массыынаҕа олорон баран Машенька ытаабата, барбах ынчыктыыр эрэ, ол быыһыгар куттаммыттыы эрин көрөр-истэр. 
Травпууҥҥа чугаһаан иһэн эмиэ ытаан барда: "Дьиҥнээхтик этиий, бизнеспит умайда дуо?" – диэн саамай сөбүлээн ыйытар боппуруоһун биэрдэ. 
Уйбаан Уйбаанабыс эстибит бизнесмен көрүҥэ суох, имин хаана тэтэрэн бүтүннүү сырдаан олорон аргыый кэргэнин төбөтүттэн имэрийдэ уонна эмтэтээри балыыһаҕа киллэрдэ. 
Машенька күп-күөх буолбут тарбаҕын өрө уунан сиргэммиттии мырдыччы туттан истэ. 
Көрүдүөргэ ким да суох. 
Уйбаан Уйбаанабыс кэргэнин хайдыбыт клеенка сабыылаах кушеткаҕа олорто уонна бырааһы көрдүү барда. 
Кабинеттар ааннара барыта хатыырдаах. 
"Дьуһуурунай быраас" диэн суруктаах хос остуолугар биир да килиэккэ бүттэтэ суох толоруллубут кроссвордтаах хаһыат сытар. 
Ким да суох. 
Көрүдүөр түгэҕэр ханна эрэ киһи саҥарарга дылы. 
Уйбаан Уйбаанабыс тыас хоту баран ординаторскайга кэтиллэ түстэ. 
Чугуун хобордоох курдук өһөх өҥнөөх сирэйдээх киһи икки дьахтар быыһыгар олорон телевизоры өрө мыҥаабыт.

-- Атаххын устубакка эрэ ханна бадьаалаатыҥ?! –диэн биир дьахтара Михаил Львовиһы көрдө көрөөт бэлэһин муҥунан хаһыытаан сүрэҕин хайыта сыста.

Эр киһи кэргэнэ туох буолбутун быһыта-орута кэпсээтэ.

-- Туох-туох диигин? -- өһөх сирэйдээх киһи ыйытта.

Уйбаан Уйбаанабыс кэпсэлин хатылаата. 
Дьахталлар быардарын тыыттан уҥа сыттылар.

-- Травпууҥҥа буолбакка, Котенкоҕа барыахтаах этигит. 
Билигин кэлиэм, -- диэн баран өһөх сирэй телевизор диэки хайыста.

"Тулуй, тулуйуохтааххын!", -- Уйбаан Уйбаанабыс бэйэтин бэйэтэ уоскутуна сатыы-сатыы кэргэнигэр барда. 
Машенька эрэйдээх бүк түһэн баран, уҥа илиитин туора тутан ытаан сыҥсырыйа олорор. 
Эрин: "Туох иһин сордоотуҥ?" – диэбиттии көрөр. 
"Билигин быраас кэлиэҕэ, тулуй".

Дьэ, кэмниэ-кэнэҕэс кэллэ эбээт доҕоор: сыгынньах атаҕар алдьаммыт тапочканы иилиммит имиллибит халааттаах бырааспыт дуома. 
Кэлэн Машенька илиитигэр баар ньамахтаах күөл мүндүтүн курдук үллэ көҕөрбүт тарбаҕы көрдө-иһиттэ. 
Рентген оҥоруохха наада үһү да, рентгенниир дьахтардара дьиэтигэр аһыы барбыт. 
Икки чааһынан биирдэ кэлиэ диэтэ. 
Уонна Бубка буолбатах эрээригит тугу Бубка курдук ыстаҥалаан оонньуу сырыттыгыт, рентгенолог кэлиэри диэри биһилэҕи эрбээн ылыахха наада, син биир биһилэхтээх рентгеҥҥэ түһэрбэттэр, уонна тарбаҕыҥ тахсыбыт буоллаҕына ону киллэрэргэ син биир биһилэххин устуохтааххын, мэһэйдиир, баҕар, олох даҕаны тостон баран сылдьара буолуо, чуолкай тостубут быһыылаах диэтэ.

Онуоха биһиги кыыспыт Машенька, баччааҥҥа диэри ытыы-соҥуу олорбут Машенька ойон турда уонна дьоһуннаах баҕайытык чоноччу туттан туран, обручальнай биһилэхпин хаһан да эрбэттэриэм суоҕа, устуом суоҕа, сэттэ сыл тухары биир түүн да, күнүс да устубут аньыыта суохпун диэтэ. 
Уйбаан Уйбаанабыс сэрэнэ соҕус баҕар эрбэнэрэ ордук буолаарай диэн көрбүтүн, Машенька эрин сир бытын курдук сэнээбиттии-сиргэммиттии ону тэҥэ кыайхаммыттыы үөһээттэн таҥнары көрөн кэбистэ уонна бу биһилэх эрбэннэҕинэ кини чувствота сол курдук быстарын эттэ. 
Онтон имиллибит халааттаах быраас Машеньканы идиотка диэн баран салгыы телевизор көрө барда.

Машенька сол курдук ыал олоҕун эрдээхтик турууласпытын иһин, Уйбаан Уйбаанабыс кэргэнин олус уйадыйа, манньыйа көрдө. 
Сыллаан ылла, кууста уонна тыыннаах таҥара бу сылдьар диэн баран, сыаналаах платнай клиникаҕа илтэ. 
Онно ырааһа, чэбэрэ, сөхтөрдө. Кылгас халааттаах кыраһыабай сиэстэрэлэр Машеньканы хурустаал курдук икки өттүттэн сэрэнэн сиэтэн илдьэн, биһилэҕин устубакка эрээри рентгеҥҥэ түһэрдилэр уонна тостубакка сүһүөҕэ тахсыбыт диэн быһаардылар. 
Биир күлбүт-үөрбүт эдэр быраас, муодунай хаймыылаах ачыкытын кэтэн, Машенька тарбаҕын анаммыт миэстэтигэр киллэрдэ, ханнык эрэ мааһынан аҕаата, биинтэлээтэ. 
Ол тухары Машеньканы "кэрэ-нарын пациентка" диэн аатаа, да ааттаа буолла. 
Ол кэнниттэн күлбүт-салбыт луохтуур уол тарбаҕы хайдах көрөн-харайан, бүөбэйдээн түргэнник үтүөрдүөххэ сөбүн сүбэлээтэ, хаһан киниэхэ иккистээн кэлиэхтэрин туһунан эттэ-тыынна. 
Оннук кэпсээн-ипсээн баран, мичээрдиирин быыһыгар, сиэрэй ыскаапка тиийэн, маҥан хоруопкаттан, дыргыйбыт сыттаах саҥа мыыланы ылла. 
Дьэрэкээн суутун хастаан ылан солуурга бырахта уонна омук кыраанын анныгар илиитин суунан илигирэттэ. 
Уйбаан Уйбаанабыс мыыла хаҕар кини фирматын аата ыйыллыбыт сыанньык сыһыарыллыбытын көрөн хаалла. 
Олук астынна. Уйбаан Уйбаанабыс атыылыыр мыылаларыттан саамай сыаналаах мыыла көрүөхтэн кэрэ үрүҥ күүгэн буолан эдэр луохтуур тарбаҕын быыһынан раковинаҕа түстэ.

Уйбаан Уйбаанабыс аҕабыыттыы барбатаҕа.
 
