Уу – олох төрдө эбэтэр дьалаҕай сыһыан<br>Кыым  хаһыат №36 (22080) 13.09.2012

Саха сирин баайа – дьоно уонна, биллэн турар, кини айылҕата. 
Ханнык да бэйэлээх кэрэ, итии дойду халлаанын анныгар тиийэн туран, эн Саха сирин айылҕатын курдук кэрэ, тыытыллыбатах айылҕаны көрүөҥ суоҕа. 
Хайа да бэйэлээх омук сирин киэҥ киэлитигэр сылдьан Саха сирин салгынын курдук ыраас, сүрэҕи-быары сылаанньытар мүөттээх салгыны түөскэр толору тыыныаҥ суоҕа. 
Биһиги айылҕабыт: кыталык кыыл тоҕус күн устата көтөн туоруур улуу хочолоро, аҥаат-муҥаат алаастара, халыҥ сис тыалара, халлааҥҥа харбаспыт хаардаах төбөлөөх хайалара, арылыһа дьиримниир күөллэрэ, үрэхтэрэ, өрүстэрэ – ханна да хатыламмат.

Ууттан олох үөскүүр
 
Бу Орто дойдуга биир да хамсыыр харамай, үөн-көйүүр, от-мас уута суох сатаммат. 
Уу баар сиригэр олох үөскүүр. 
Уу – олох төрдө. 
Оннооҕор былыргы мифтэргэ Таҥара аан дойдуну айыан иннинэ, бастаан ууну айар. 
Уу күөл буолар, үрэх-өрүс буолар, байҕал буолар. 
Оттон биһиги бары онтон аһаан-таҥнан олоробут. 
Уу диэн аан дойду биир саамай таайыллыбатах кистэлэҥэ. 
Аан дойдуга ууга сыһыаннаах чинчийэр үлэ сурулунна ини, суруллубата ини. 
Ол гынан баран бу тиэмэ билигин да ситэ үөрэтиллэ илик.

Уу суолтатынан салгын кэнниттэн иккис миэстэҕэ турар (тыынар тыыннаахха барытыгар). 
Киһи этин-сиинин үс гыммыт иккитэ уу дииллэр. 
Ол да иһин буоллаҕа буолуо, өскөтүн киһи аһаабакка эрэ түөрт нэдиэлэ устата син олорбохтоһор буоллаҕына, уута суох – сэттэ күнтэн уһаабаккын.

Барыта сыһыантан
 
Үөрэхтээхтэр этэллэринэн, киһи кырдьара эмиэ ууттан тутулуктаах эбит. 
Ол курдук, биирдээх оҕо этин-сиинин 80-85 %-на уу буоллаҕына, 18-20-лээх ыччат киэнэ – 65-70 %, оттон сааһырбыт, кырдьыбыт киһи киэнэ – 25 эрэ % буолар эбит. 
Сааһыран истэхпит аайы ол иһин иинэбит-хатабыт. 
Ол иһин эрдэ кырдьыбат уонна эппит-сииммит "утаппатын" диэн, күн ахсын хайаан да 2 лиитирэттэн итэҕэһэ суох ыраас ууну иһиэхтээхпит.
 Оттон уу хаачыстыбатыттан доруобуйабыт тутулуктаах.

Эмиэ үөрэхтээхтэр ааҕан-суоттаан таһаарбыттарынан, киһи аймах күннэтэ 7-8 млрд. туонна ууну иһэр эбит. 
Доҕоттоор, "дьоҕойон, милийээринэн иһэр буоллахтарына, сотору уубут да бүтүүһү" диэн куттанымаҥ. 
Өскөтүн ууну (күөллэрбитин, өрүстэрбитин, байҕалларбытын) көрөр-харайар, киниэхэ харысхаллаахтык сыһыаннаһар уонна сөпкө туттар буоллахпытына, аан дойду уута хаһан да бүтүө суохтаах.

Туох да диэбит иһин, ыраас уу кыһалҕата билигин аан дойду бүттүүн кыһалҕата буолла. 
Араас баабырыка-собуот салгыҥҥа таһаарар ыыта-дьаара, киһи аймах таһаарар бөҕө-саҕа, биллэн турар, аан бастаан ууга дьайар. 
Били, салгыҥҥа көппүт ыы-дьаар барыта үөһэ көтөн тахсан, ардах буолан түһэр, онтон өрүскэ-күөлгэ холбоһон, уу түгэҕэр түһэн сөҥөр. 
Ону биһиги иһэбит. 
Ол гынан баран Арассыыйа араас эрэгийиэнигэр ууну киртитии таһыма эмиэ араас. 
Ким хайдах сыһыаннаһарыттан тутулуктаах. 
Айылҕа харыстабылын үөрэхтээхтэрэ хомуйбут чахчыларыттан көрдөххө, бастакы кылаастаах ууга (ол аата, саамай ыраас уу), Арассыыйа уутун уопсай саппааһын (тууһа суох уу) 1 эрэ бырыһыана киирбит. Оттон 17 бырыһыана – төрдүс – олус кирдээх.

Аан дойдуга төһө элбэх уу баарый?
 
Аан дойдуга төһө элбэх уу баара буолуой? 
Дьэ доҕоор, уустук ыйытыы. 
Арааһа, ким даҕаны хомуоһунан-хамыйаҕынан кээмэйдээн аахпатаҕа буолуо. 
Санаммыт киһи баар да буоллаҕына, ол – киһи ураты киһи буолуохтаах.

Ол да буоллар билим ханна-ханна тиийбэтэҕэй. 
Син быһа барыллаан бачча уу баар диэн сабаҕалааһын быһыытынан быһаарбыттар эбит.

Аан дойду 70,8 бырыһыана – уу. 
Онтон 1370 мөл. км3 уу байҕалга (акыйааҥҥа уонна муораҕа) баар эбит. 
Арктика уонна Антарктида муустарын ууллардахха, 30 мөл. км3 уу тахсар. 
Ол эрэн уулларар сатаммат. 
Ол "дойдулар" муустара уулуннаҕына, аан дойду быһар быһаҕаһа ууга барыа этэ. 
Аан дойду өрүстэригэр уонна күөллэригэр 4 мөл. км3уу баар эбит. 
Оттон сир үрдүгэр (в толщине земной коры) 100 мөл. км3 уу баара биллэр. 
Дьэ, ол кэннэ барытын суоттаан көрүҥ, хас тахсарый?

Аны Арассыыйа күөллэрин туһунан
 
Саха дьоно былыр-былыргыттан күөлтэн-үрэхтэн аһаабыппыт-таҥныбыппыт элбэх буоллаҕа. 
Онон салгыы күөл туһунан кыратык кэпсии түһүүм.

Аан дойду үрдүнэн хас күөл баарын ким да чопчу этэр кыаҕа суох. 
Ол гынан баран Канада уонна Аляска сиригэр уотугар 2 мөл., Финляндияҕа уонна Скандинавия тумус арыытыгар – 100 тыһ., Великобританияҕа уонна Ирландияҕа – эмиэ 100 тыһ., Данияҕа, Бельгияҕа, Голландияҕа уонна Францияҕа эмиэ оччолуу күөл баара биллэр. 
Онон сабаҕалаатахха, аан дойду үрдүнэн уонунан мөлүйүөн күөл баар буолуон сөп.

Аҥаардас Арассыыйабыт сиригэр-уотугар, Каспий байҕал-күөлүн аахпатахха, уопсайа 350 тыһ. км2 иэннээх 2 мөл. тахса күөл баар эбит.

Олортон саамай улаханнарын, биллэллэрин ааттаталаатахха манныктар: Ладога, Онежскай, Ильмень, Топозеро, Байкал, Телец, Хантай, Чаны, Таймыр, Ханка уо.д.а.
 
Саха сирин күөллэрэ
 
Арассыыйа үрдүнэн 2 мөлүйүөнтэн тахса күөл баар буоллаҕына, Саха сиригэр 709 тыһыынча кэриҥэ улахан да, кыра да күөл баар. 
Аны туран, биир "ноото" диэн, манна биир гааттан кыра кээмэйдээх күөл киирбэт. 
Онон "ноолоохтору" эптэххэ, өссө элбэх күөл баар буолан тахсыан сөп.

Саха сирин саамай улахан күөллэрэ – Моготоево, Нерпичье, Ожогино, Ньидьили. 
Саамай дириҥ күөллэрэ – Улахан Токко уонна Аччыгый Токко. 
Балар дириҥнэрэ быһа холоон 70-80 миэтэрэ буолар.

709 тыһыынча күөл иһигэр туустааҕынан, эмтээҕинэн аатырар күөллэр бааллар. 
Холобур, Кэппэндээйи, Абалаах, Сордоҥноох уо.д.а.
 
Дьокуускай күөллэрин уонна күөллэр туруктарын
туһунан
 
Уопсайынан, Туймаада хочотугар 200-чэ улахан да кыра да, ааттаах да, аата да суох күөл баар. 
Олортон дьоҥҥо-сэргэҕэ киэҥник биллэллэрэ диэн – Таалай, Үрүҥ Күөл, Сайсары, Сэргэлээх, Аппа (Тёплай) күөлэ, Ытык күөл, Саллаат күөлэ, Щорс күөлэ, Хатыҥ Үрэх күөлэ, Соленка уо.д.а.

Оттон киин куорат күөллэрин туругун туһунан Айылҕа харыстабылын Дьокуускайдааҕы кэмитиэтин бэрэссэдээтэлин солбуйааччы  Данил Петрович Ефремов кылгастык бу курдук билиһиннэрдэ:

– Биһиги күөл туругун бэрэбиэркэлиир анаалыс оҥорбоппут эрээри, сылын аайы куорат уонна куорат таһынааҕы күөллэр туруктарын кэтээн көрөбүт. 
Анаалыһы атын тэрилтэ оҥорор. 
Оттон анаалыс түмүгүнэн көрдөххө, билиҥҥитэ саамай мөлтөх туруктаах күөл – Саллаат күөлэ. 
Атын күөллэр туруктара куһаҕана суох эрээри, бөх-сыыс син биир тахса турар. 
Дьиҥэр, күөл ырааһын-кирдээҕин куорат дьаһалтата көрөр. 
Биһиги бэрэбиэркэ кэнниттэн мээрийэ аатыгар "предписание" түһэрэбит. 
Холобур, былырыын 28 суруллубута. 
Биһиги бэйэбит эмиэ сылын ахсын сааһыары кулун тутарга аахсыйа курдук оҥорон куорат күөллэрин ыраастыыбыт, ойбон тэһэн мустубут куһаҕан гааһы таһаарабыт, ууну анаалыстыыбыт.

Кир-бөх үксүгэр, дьон дьалаҕай сыһыаныттан тахсар. 
Күөллэр кытылларын киирэн көрдөххө, үксэ кытаанах бөх буолар. 
Дьон күүлэйдээн, сынньанан баран хомумматтар, бөҕү-сыыһы мээнэ быраҕаллар. 
Ардыгар тутуу эбийиэгин бөҕө-сыыһа элбэх буолааччы.

Күөл диэҥҥэ, аҥаардас уу бэйэтэ эрэ киирбэт – 50 миэтэрэҕэ сытар кытыл сирэ барыта киирэр. 
Аны туран, кытылга, сүүрбэ миэтэрэ иһинэн тутуу ыытыллара бобуллар. 
Ол – "зона общего пользования" диэҥҥэ киирсэр.

Күөл уутун билиҥҥитэ киһи испэт. Уопсайынан, иһэр ууга ГОСТ диэн баар. 
Биллэн турар, куорат иһинээҕи күөллэр онно эппиэттээбэттэр. 
Арассыыйа ГОСТа, мин билэрбинэн, саамай кытаанах ирдэбиллээх ГОСТ.

Туймаада хочотугар уонна Дьокуускай эҥээр "особо охраняемай" диэн испииһэккэ киирэр күөл билиҥҥитэ суох. 
Урут Уһун Күөл "Айылҕа пааматынньыга" диэҥҥэ киирэ сылдьыбыта эрээри, кэлин сокуон уларыйыытыгар "пааматынньыктар" диэн суох буолбуттара.
 
Түмүк оннугар
 
Данил Петрович этэринэн, киин куораппыт күөллэрин уопсай туруга наһаа куһаҕана суох. 
Ол гынан баран, аҥаардас ааһан иһэн да көрдөххө, хаһан эрэ иэгэйэр икки атахтааҕы иитэн-аһатан олорбут эбэлэрбит кытыллара бөҕүнэн-сыыһынан туолбуттара сүр. 
Итиннэ пиибэ бааҥката, манна – салапаан бакыат, онно – табах хаата сытар буолар. 
Сылын ахсын Айылҕа харыстабылын министиэристибэтин уонна атын да тэрилтэ үлэһиттэрэ, оскуола оҕолоро, устудьуоннар тахсан ыраастыыллар эрээри, бөхпүт син биир тахса турар.

Хантан кэлэрий бу бөх? 
Ама, ааһан иһэр дьэллик ыт аҕалара буолуо дуо? 
Эбэтэр көтөн иһэр суор ыһыктар дуу? 
Суох. 
Бу барыта бэйэбититтэн тахсар. 
Арассыыйаҕа – икки мөлүйүөн, Саха сиригэр сэттэ сүүстэн тахса күөл баар. 
Ол барыта сыыйа-баайа куорат иһинээҕи күөллэр билиҥҥи киэптэрин кэтэн киирэн бардаҕына, киһи аймах хайдах буоларый? 
Уу олох төрдө этэ эбээт.
 
