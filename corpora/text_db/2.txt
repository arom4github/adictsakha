Худуоһунньук Коммунарович <br> Вера МАКАРОВА.<br>Саха сирэ хаһыат №245 (3751) 28.12.2006
Онтон бүгүн кэпсиэхпин баҕарар киһим — биһиги хаһыаппыт өрдөөҥүттэн көмөлөһөөччүтэ, худуоһунньук идэлээх Александр ПОПОВ. 
Бэйэбит испитигэр бэрт сэдэх ааттаах аҕатын аатынан, "Коммунарович" диэн ыҥырабыт. 
Кини көрдөөх да, курус да ис хоһоонноох уруһуйдарын "Эдэр саас" ыччакка аналлаах, "Дьулурҕан" спортивнай сыһыарыыларбытыгар эрэ буолбакка, буруйу оҥорууну утары туһуламмыт "Киһи уонна сокуон" балаһаҕа, ааҕааччыларбыт, үгүстүк көрөр буолуохтааххыт. 
"Ити ким уруһуйдууруй?" диэн интэриэһиргээччилэр баар буолааччылар. 
Дьэ, кимий онон, Александр Попов диэн?
Кини Уус-Алдан улууһун кииниттэн, Бороҕонтон төрүттээх. 
1987 сыллаахха Дьокуускайдааҕы художественнай училищены үөрэнэн бүтэрбит. 
Худуоһунньук идэлээх Александр үлэтин "Сардаана" фабрикаттан саҕалаабыт, аҕыс сыл Бороҕоннооҕу музыкальнай оскуолаҕа уруһуй кылааһыгар учууталлаабыт. 
Билигин кыраайы үөрэтэр Ем.Ярославскай аатынан музейга худуоһунньугунан үлэлиир. 
Ыал аҕата. 
Коммунарович аан бастаан "Эдэр саас" хаһыакка көмөлөһөн саҕалаабыта номнуо уонтан тахса сыл буолбут эбит. 
Кини иллюстратор худуоһунньук быһыытынан, араас темаҕа барытыгар ылсан үлэлиир, онто табыллар — олоххо баар көрдөөх, көрүдьүөс, киһини үөрдэр түгэннэри эрэ бэлиэтиир буолбакка, уруһуйдарынан сиэр-майгы сатарыйыытын саралыыр, буруйу оҥорууну сэрэтэр, толкуйдатар, эдэр саас олоххо тардыһыытын, эт-хаан өттүнэн чэгиэн-чэбдик сылдьыыны өйүүр. 
Хаһыакка анаан уруһуйдуур уратылаах, матырыйаал ис хоһоонун өйдөөн, толору биэриэххэ, ааҕааччыга арыйыахха наада — ол Александрга кыаллар дии саныыбын.
 
Худуоһунньук Коммунарович билигин айар үлэ үөһүгэр сылдьар, хаһыаттары эрэ кытта буолбакка, "Бичик" кинигэ кыһатын кытта эмиэ үлэлэһэр, араас бырайыактарга кыттар. 
Ол курдук, хас да кинигэни иллюстрацияларынан киэргэппитэ. 
Айар үлэтин биир улахан ситиһиитинэн былырыын бэчээттэтэн таһаарбыт "Олох түгэннэриттэн көрү-дьүөстэр" диэн бастакы кинигэтэ буолар. 
Манна Александр автор быһыытынан лоскуй кыра кэпсээннэрэ уонна темаларынан сүүмэрдэммит уруһуйдара киирбиттэрэ, бу кинигэтин "Сахаполиграфиздат" киоскатыттан атыылаһыахха сөп. 
Билиҥҥи уустук олоххо киһини сынньатар кинигэ тахсыбыт диэхпин баҕарабын. 

Биһиги хаһыаппыт бу курдук сыллар усталарыгар ыкса сибээстэһэн үлэлиир эрэллээх көмөлөһөөччүлэрдээҕинэн киэн туттар, куруук астына кэпсиир. 
