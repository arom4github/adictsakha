Норуотун дьолун түстэһэр <br>Екатерина Чехордуна,Төрүт омуктар оскуолаларын чинчийэр институт директорын солбуйааччы, педагогическай наука кандидата.<br>Саха сирэ хаһыат №225 (3731)  30.11.2006
Олох оҥкула ыйбыт ох курдук биир суолунан барар айылгылаах.
 Сорох киһи олоҕун суола аартык буолар аналлаах.
 Олох аартыга хаһан баҕарар тыргыллар элбэх тымырдаах-сыдьааннаах ыллыктан турар.
 Олох күүтүллүбэтэх түгэнинэн, таайыллыбатах таабырынынан кэрэ, умсулҕаннаах буоллаҕа эбээт!Сорох киһи тута умнуллан, эн олоххор туох да бэлиэни хаалларбатах буолар.
 Оттон сороҕу, көрдө көрөөт, искэр киллэрэн, саҥатын-иҥэтин биһирээн, сэргээн бараҕын, эппитин хат-хат бэрийэн, сыта-тура сыаналыыгын, ыараҥнатаҕын.
Мин олохпор биир оннук киһинэн Нина Игнатьевна Филиппова буолар.
 Нина Игнатьевна 1946 сыллаахха Верхоянскай куоракка күн сирин көрбүтэ.
Оскуоланы бүтэрээт, биир сыл төрөөбүт оройуонугар Сартаҥ 8 кылаастаах оскуолатыгар начаалынай кылаас учууталынан үлэлээбитэ уонна бу идэни сэҥээрэн, ис сүрэҕиттэн баҕаран Саха госуниверситетыгар саха салаатыгар үөрэнэ киирбитэ.
 Студенныыр сылларыгар киэҥ, дириҥ билиилээх Нина олус бэркэ үөрэммитэ.
 Дэлэҕэ даҕаны университеты кыһыл дипломунан бүтэриэ дуо?! Кини номоҕон кэрэ сэбэрэтэ факультет Ленинскэй стипендиаттарын галереятыгар баарын оччоҕо кинини билбэт киһи оннооҕор мин өйдөөн хаалбыппын.
 Нина Игнатьевна 1970 сыллаахха университеты бүтэрээт, Новосибирскайдааҕы государственнай университет аспирантуратыгар "ССРС норуоттарын тыллара" идэҕэ үөрэнэ киирбитэ уонна ситиһиилээхтик бүтэрбитэ.
 Кинини саха наукатыгар киэҥник биллэр тыл үөрэхтээҕэ, саха тылын сайдыытыгар биллэр-көстөр үтүөлээх учуонай Е.И.Убрятова салайбыта да элбэҕи этэр.
 Оччолорго дириҥ билиилээх, эргиччи сайдыылаах, тулуурдаах уонна дьулуурдаах, дьиҥ чахчы кыахтаах эрэ киһи аспирантура аанын өҥөйөр, онно үөрэнэн дьоллонор кэмэ этэ.
 Нина Игнатьевна аспирантураны бүтэриитэ кини наукаҕа чахчы улахан кыахтааҕын, өй уустук үлэтигэр бэлэмнээҕин көрдөрбүтэ.
 Бу наука эндирдээх суолугар, тумара хонуутугар бастакы улахан ситиһии диэн сыаналыахха наада.
 Инникитин үгүс ыра санаата олоххо киирэригэр мэктиэ курдук этэ.
 Ол эрээри, олох диэн олох.
 Кини бэйэтэ эрэ быһаарар судургута суох сокуоннардаах.
 Онон эбитэ буолуо, университекка миэстэ суох буолан, Бүлүү оройуонун Тылгыны 8 кылаастаах оскуолатыгар саха тылын уонна литературатын учууталынан үлэлээбитэ.
Онтон дьылҕа хаан ыйааҕынан буолуо, кини 1976 сыллаахха РСФСР национальнай оскуолаларын научнай-чинчийэр институттарын Саха сиринээҕи филиалыгар үлэҕэ киирэр.
 1992 сыллаахха олох уларыйыытыгар филиал Төрүт омуктар оскуолаларын чинчийэр институт буолар.
 Нина Игнатьевна институт хара тэриллиэҕиттэн күн бүгүнүгэр диэри тапталлаах тэрилтэтэ сүһүөҕэр туруутугар таһаарыылаахтык айа-тута, үлэлии-хамныы сылдьар.
 Хас да сыл учуонай-секретарь быһыытынан таһаарыылаахтык үлэлээбитэ.
 Бу сылларга институкка 8 кандидатскай, 1 докторскай диссертация көмүскэммитэ.
Республика учууталлара Нина Игнатьевнаны саха литературатыгар үөһээ кылаастарга үөрэнэр кинигэ ааптарын быһыытынан билинэллэр.
Кини 1976 сылтан саҕалаан, 30 сыл устата саха литературатын оскуолаҕа үөрэтии методикатыгар күүскэ үлэлиир.
 1978, 1983, 1989 сылларга начаалынай кылааска "Төрөөбүт саҥабыт" ааҕар кинигэ, 5-11 кылааска үгүс учебник-хрестоматия ааптара.
 1990-с сылларга саҥа сүһүөх үөрэх программалара, кинигэлэр, пособиелар оҥоһуллубуттара.
 Онуоха биллиилээх учуонай-методист Н.
И.
 Филиппова айар бөлөх салайааччытын быһыытынан төрөөбүт литература оскуолаҕа үөрэтиллэригэр биллэр-көстөр оруолу ылбыта.
 Саха оскуолатыгар кылаас таһынан ааҕыы методикатыгар улахан кылааты киллэрбитэ, 5-9 кылааска кылаас таһынан ааҕыы сүрүн боппуруостарын тэҥэ ааҕыы уруоктарын ыытыы холобурдарыгар тиийэ үлэни оҥорон, бу тиһиги олохсуппута.
Н.
И.
Филиппова научнай-методическай үлэтин биир сүрүн суолтатынан норуот тылынан уус-уран айымньытын оскуолаҕа үөрэтиини дириҥник ырыппытыгар, онно олоҕуран үөрэтии араас ньыматын киллэрсибитигэр сытар.
 Кини 1991 с.
 "Норуот тылынан уус-уран айымньытын үөрэтии", 1996 с.
 "Норуот тылынан уус-уран айымньыта уонна литература.
 Саха уус-уран литературата.
 5-11 кылаас", 2005 с.
 "Олоҥхо тыла" элективнэй курс программаларын ырытан оҥорбута.
 Билигин "Норуот айымньыта.
 Остуоруйа.
" пособиены бэлэмнээн таһаартараары сылдьар.
Нина Игнатьевна республикаҕа үөрэҕирии сайдыытыгар биир үтүөтүнэн-өҥөтүнэн саха оскуолатыгар олоҥхону үөрэтиини саҥа таһымҥа таһаарбыта буолар.
 1981 сыллаахха "Олоҥхону оскуолаҕа үөрэтии" учууталга көмө пособиены оҥорбута.
 Оччолорго норуот тылынан уус-уран айымньытыгар, ордук олоҥхоҕо суолта биэрбэт кэмнэригэр, бу үлэ дьиҥ-чахчы хорсун быһыы, ону ааһан өтө көрүү, мындыр толкуй буоларын бүгүҥҥү күн көрдөрөр.

Биһиги, ааспыт үйэ 80-с сылларыгар үлэлээбит учууталлар, ону ааһан, күн бүгүҥҥэ тиийэ үлэлии сылдьар дьон бу кинигэнэн төһөлөөх туһаммыппыт буолуой?! 
Ол кистэлэҥэ кинигэ ис тутулун ааптар хайдах аттарбытыгар буолуон сөп.
 Оччолорго оскуолаҕа үөрэтиллэр икки олоҥхону ("Эрчимэн Бэргэн" С.Васильев, "Дьулуруйар Ньургун Боотур" К.Г. Оросин вариана) уруоктарынан аттаран үөрэтии методикатын билиһиннэрэрин таһынан, кинигэ икки эбии салаалаах: "Олоҥхоҕо аналлаах кылаас таһынан үлэлэр", "Олоҥхону үөрэтии уруоктарыгар көрдөрөн-иһитиннэрэн үөрэтэр матырыйааллары туттуу".
 Учууталга күннээҕи үлэтигэр быһаччы көмөлөөх тылдьыт уонна туһаныллар үлэлэр испииһэктэрэ сыһыарыы быһыытынан бэриллибит.
 Нина Игнатьевна тустаах үлэтигэр үрдүк эппиэтинэстээхтик, айымньылаахтык сыһыаннаһарын биир үлэтинэн холобурдаатым.
 Оттон кини 10-тан тахса методическай пособие, монографическай үлэ ааптара.
 
Нина Игнатьевна олоҥхоҕо научнай үлэтэ "Собственные имена персонажей героического эпоса олонхо: структура и содержание" (2000 сыл), ону таһынан үгүс ыстатыйалара, пособиелара учууталлар эрэ буолбакка фольклористар, тыл үөрэхтээхтэрин болҕомтолорун тардар, кэрэхсэнэр үрдүк научнай таһымнаах үлэлэр.
 Сорох үлэлэрэ Россия научнай эйгэтигэр биллэллэр.

2004 сылтан "Олоҥхо педагогикатын үөрэтэр, уһуйар учууталлар" уонна "Олоҥхону толорор оҕолор" программалары оҥорон олоххо киллэрэр.
 Бу программа сүрүн ис хоһооно — олоҥхо педагогикатыгар республикаҕа сырдатыллар иһитиннэриилэри хомуйуу, ону компьютерга киллэрэн наардааһын, сааһылааһын.
 Итинэн Нина Игнатьевна олоҥхо педагогикатыгар база оҥорууну олохтоото.
Дьэ, онон 2005 сыллаахха олоҥхо киһи аймах шедеврин быһыытынан билиниини ылбытыгар биһиги Нина Игнатьевнабыт киэҥ өрүттээх олоҥхоҕо үлэтин өҥөтө, матырыйааллары досьеҕа мунньан бэлэмнээһиҥҥэ кыттыыта сөптөөх сыанабылы ылыаҕар эрэнэбит.
Нина Игнатьевна — ыччат дьон наставнига.
 Кэлин сылларга кини салалтатынан элбэх студент, учуутал дипломнай үлэтин көмүскээтэ.
 Студеннарга "Норуот тылынан уус-уран айымньыта", "Олоҥхо тыла", "Олоҥхоҕо бодоруһуу тыла" лекциялара улаханнык кэрэхсэнэллэр, оҕолор биһирээн, умсугуйан дьарыктаналлар.
Бу уонна мантан да атын саха литературатын араас боппуруостарыгар Н.И.Филиппова Үөрэх үлэһиттэрин идэлэрин үрдэтэр институт ыытар курстарыгар көхтөөхтүк кыттар, учууталларга күүтүүлээх лектор.
 Түөрт оҕо тапталлаах күн-күбэй ийэтэ, элбэх сиэн эйэҕэс эбэтэ, саха далбар мааны хотуна, наука туруу үлэһитэ Нина Игнатьевна Филиппова бу күннэргэ 60 сааһын туолла.
 "Норуот үтүмэн үйэлэргэ айбыт тылынан уус-уран айымньытын, бу билиҥҥи сахаҕа тыыннаах көстүүнү, муҥутуурдук салгыы сайыннаран уһун тыынныыр, аан дойду омуктарын билиниитигэр тиэрдэр кыахтаах буоллаҕына — ол кини дьоло", — диэн 1993 сыллаахха суруйан турар.
 Дьэ, онон Нина Игнатьевна 40-ча сыл устата норуотун дьолун түстэһэргэ айар, тутар, үлэлиир.
 Биһиги бииргэ үлэлиир үөлээннээхпитигэр, дириҥ ытыктабылынан туһанар киһибитигэр инникитин даҕаны ылбыт кирбиитин ыһыктыбакка, тэппит атаҕын кубулуппакка киэҥ далааһыннаахтык олоҥхо алгыстаах аартыгынан айанныырыгар баҕарабыт. 

