КГУ уонна СГУ: федеральнай университеттар<br>Н.Е.ПЕТРОВ<br>Кыым  хаһыат № 13 (21955)  08.04.2010

Биллэрин курдук, бастакы федеральнай университеттар "Үөрэх" национальнай барыл чэрчитинэн тэриллибиттэрэ.
Онтон 2009 сыл алтынньытыгар бэрэсидьиэн Медведев Хотугулуу-Арҕаа, Приволжскайдааҕы, Ураллааҕы уонна Дальнай Востоктааҕы федеральнай уокуруктарга федеральнай университеттары тэрийэр туһунан ыйаахха илии баттаабыта.

Онон Татарстан үрдүк үөрэҕин кыһатын – Арассыыйа биир биллэр-көстөр аатырбыт "В.И. Ленин аатынан Казаннааҕы судаарыстыбаннай университетын" — базатыгар Приволжскайдааҕы федеральнай университет тэриллэр үһү диэн иһиллибитэ.  
Оттон "Дальнай Востоктааҕы судаарыстыбаннай университет" уонна "Дьокуускайдааҕы судаарыстыбаннай университет" базаларыгар эмиэ федеральнай университеттар тэриллэллэр диэн буолбута.

Приволжскай федеральнай университет  КГУ, КГФЭИ уонна ТГПУ холбоһон тэриллиэхтээх. 
Уларыйан тэриллэр үөрэх кыһатын аатын туох дииргэ мөккүөр үөскээбитэ. 
Приволжскай федеральнай университет диэн ааты сөбүлээбэтэхтэрэ. 
Андрей Фурсенко үөрэх кыһатын "Казаннааҕы судаарыстыбаннай (федеральнай) университет" диэн ааттыахха сөп – бу университет баай устуоруйата, аата-суола онуоха төрүөттээх", — диэн "көҥүллээбитэ" (ааспыт сыл алтынньытыгар).

Сэтинньи ыйга Татарстан бэрэсидьиэнэ  Минтимер Шаймиев, өссө  дуоһунаһыттан  уурайара соччо биллэ илигинэ, федеральнай университет тэриллиитигэр туох даҕаны киирсии, өйдөспөт быһыы-майгы суох буолуохтаах диэбитэ. 
Үлэ-хамнас аҥаардас сайдар-үүнэр  өттүгэр туһаайыллыахтаах диэн, кытаанахтык этэн турардаах.  
Кини онно тутатына саҥа тэриллэр Приволжскайдааҕы федеральнай университет аатыгар университет урукку аата хаалыахтаах диэн сөбүлэһии баарын эппитэ.

Билигин Казаннааҕы университекка туох-ханнык үлэ бара турарый? 
Кулун тутар 19 күнүгэр Интэриниэт-саайка суруйалларынан, Казань университетын уопсастыбаннаһа РФ премьер-миниистирэ В.Путин аатыгар сурук суруйбут. 
Онно саҥа тэриллэр университекка ректор кандидатуратын аныырга кинилэр санааларын (мнение)  учуоттуулларыгар көрдөспүттэр. 
Бу иннинэ Татар-информ иһитиннэрбитинэн, ректор аата кулун тутар 29 күнүгэр биллиэхтээх этэ.

Кулун тутар 30 күнүгэр Казаннааҕы университекка буола турар уларыйыылар туһунан истээри, Татарстан парламенын үөрэххэ сис кэмитиэтин бэрэссэдээтэлэ Равиль Валеевы кытта кэпсэтэ сырыттым. 
Кини "бырабыыталыстыба быһаарыыта тахса илик,  бэрэсидьиэн Медведев университет туһунан ыйааҕа эрэ баар", — диэтэ. 
Оттон кэнсиэпсийэни дьүүллэһии ханнык таһымҥа ыытылларый диэбиппэр "ити биһиги кэмпитиэнсийэбит буолбатах, дьүүллэһии билиҥҥитэ оробуочай бөлөхтөргө бара турар, — диэтэ. —  Аһаҕас дьүүллэһии суох, ол арааһа, ректор анаммытын кэннэ буолара буолуо". 
Оттон университет преподавателлэрэ Путиҥҥа суруктарын туһунан ыйыппыппар, дьокутаат: "Оннук сурук уопсастыбаннас аатыттан буолбакка, 
Учуонай сэбиэт аатыттан суруллубута. 
Ол эрээри премьер-миниистир туох санаалааҕын билбэппит. 
Уопсайынан, Гафуров кандидатуратын туһунан "официальнайа суох сурах эрэ баар", — диэтэ.

КГУ пресс-сулууспатын көмөтүнэн, Кэнсиэпсийэни ырытар  бөлөх салайааччыта Марат Николаевич Овчинниковы кытта кэпсэппиппэр кини:

— График уонна былаан быһыытынан федеральнай университет тэрээһинигэр үлэ барар. 
Дьүүллэһии эҥин диэн буолбатах, биһиэхэ уопсай бэлэм балаһыанньалары биэрдэхтэрэ дии. 
Сорох тэрээһин өссө иккис кыбартаалга бүтүөҕэ диэн былааннаммыта эрээри, бу болдьоххо бүппэтэ. 
Сыл иккис аҥаарыгар диэри үлэ салҕанар. 
Онон бырайыак өттүттэн көрдөххө, ситэ оҥоһуллубатах диэххэ сөп.

Ректоры анааһыҥҥа уопсастыбаннас долгуйара сөптөөх. 
Урут үөһэттэн анаан кэбиһии суох буоллаҕа. 
Уопсастыбаннас санаатын учуоттуохха эбэтэр учуоттуо суохха сөп – анааһын хаамыыта урут аһаҕастык регламеннана илигэ, — диэн кэпсээтэ.

Оттон биһиэхэ? Оннооҕор, СГУ базатыгар тэриллэр үөрэх кыһатыгар Максим Аммосов аатын хаалларарга  анаан-минээн уопсастыбаннас миитинэ буолбута. 
Онуоха биирдэ сөбүлэстилэр диэх айылаах. 
Татаардарга бэрэсидьиэннэрэ Минтимер Шаймиев итиннэ бас-көс тылын бэйэтэ этэр буоллаҕына, биһиги оннук таһымнаах салайааччыбыт суох курдук. 
Онон "Саха университета" диэн аат уурайда.  
ХИФУ (СВФУ) диэн киһи ылбычча өйдөөбөт, иннэ-кэннэ биллибэт аат баар буолла.

Маны таһынан, ректоры анааһыҥҥа биир өттүттэн – ылы-чып. Биир өттүттэн — интэриниэккэ "аҕыс араллаан". 
Евгения Михайлова СВФУ ректорын дуоһунаһыгар ананыан сөбүн утаран, "Уххан.ру" саайтыгар биллэр учуонай-топонимист Багдарыын Сүлбэ, Ил Тумэн дьокутаата Г.Артемьев  уонна эколог И.Бурцев Бэрэсидьиэн Медведев, РФ Бырабыыталыстыбатын Бэрэссэдээтэлэ В.Путин уонна үөрэх миниистирэ А.Фурсенко аадырыстарыгар суруктара тахсыбыттара. 
Онуоха вице-бэрэсидьиэн Е.Михайлова Уххаҥҥа, Иван Бурцевка уонна Георгий Артемьевка хас биирдиилэриттэн 500 тыһ. солк., уопсайа 1,5 мөл. солк. төлөттөрөргө диэн суукка ирдэбил түһэрбит. 
Саайка "подала в суд по защите чести и достоинства" диэн этиллэр.

Суут кулун тутар 31 күнүгэр буолуохтаах этэ, судьуйа – Л.В. Удалова.

Ол эрээри, кулун тутар 31 күнүгэр барыллааһын суут истиитигэр Г.Артемьев ыраах командировкаҕа сылдьарынан, Уххан бэрэстэбиитэлэ суоҕунан, сууту муус устар 8 күнүгэр  көһөрөргө диэбиттэр. 
Ухханы холуобунай дьыала тэрийэн, саайтын сабарга диэн, доппуруостаабыттар. Дьыаланы 1№-дээх ГОМ көрөр диэн буолбут. 
Маны таһынан, устудьуоннарга "Михайлова ректорынан ананнаҕына, биһиэхэ үчүгэй буолуо" диэн ис хоһоонноох кэпсэтэр форумнарга киирэн санааларын "аһаҕастык үллэстэллэригэр сорудахтыыллар" диэни иһиттибит.

Биллэн турар, биһиэхэ уопсастыбаннас ылыммат, оттон университет салалтата бэйэтин санаатын Казань университетын Учуонай сэбиэтин курдук аһаҕастык биллэрбэт балаһыанньата үөскээбитэ дьикти. 
Аны, санааларын аһаҕастык эппит биирдиилээн дьону кытта сууттаһыы – бу сойуолаһыы буолбатах дуо?! 
Биир биллиилээх уопсастыбанньык салайар үөрэҕин тэрилтэтигэр бу күннэргэ бииртэн биир бэрэбиэркэ, хонтуруол бөҕөтө саҕаламмыт. 
Онон биһиэхэ, салалтаны утары санааланнахха, хонтуруол уонна бэрэбиэркэ саҕаланар. 
Университеппыт бөдөҥсүйэрин, үлэтэ  тупсарын, саҥа саҕахтар үөскүүллэрин ким да утарбата буолуо. 
Бу боппуруоска  дьоһуннаахтык, ыллыктаахтык, ханнык баҕарар санааны үөрэтэн  сыһыаннаһар ирдэнэрэ буолуо.
 
Мутугу кэрдимиэххэ, сайдыыны сарбыйымыахха!
 
Ыччат сайдарын, үөрэнэрин харгыстаһа олорор — мутугу кэрдинии. 
Уонунан сылларга тэринэн-тэринэн оҥостубут уйабытын (олохпутун) биирдэ дайбаары, суулларан түһэрэн баран, саҥа тэринэн үүнэрбит, урукку таһыммытыгар тиийэрбит элбэх сыллаах  халлаан эрэйин, үгүс хос үлэни үөскэтэрэ саарбахтаммат. 
Ити киһи билэр чахчытын билбэт, өйдөөбөт курдук халы-мааргы быһыы СӨ Бырабыыталыстыбатын өттүттэн таһаарылынна: Дьокуускайдааҕы 2-с педагогическай колледж дьиэтин былдьаан ылан, атын тэрилтэҕэ – гимназияҕа — биэрэргэ өрөспүүбүлүкэ бырабыыталыстыбата быһаарбыт.

Ыраас, сылаас саалаҕа олорон, ардыгар оннук-маннык да санааларынан салайтаран, куоластаан кэбиһии кэбэҕэһин кэбэҕэс эрээри, онтубут төһөлөөх эрэйи, төттөрү барыыны түбэлэтиэҕин билбэт курдук. 
Үөһэттэн дьаһалы өмүрэх курдук үтүктэн киһи үчүгэйгэ тиийбэт. 
Олохтоох усулуобуйаны, сайдыыбыт историческай таһымын учуоттуур хайаан да наада.

Дьэ, онон дэгиттэр тэрээһиннээх, ирдэбиллээх, наука доктора В.А. Глезер салалтатынан үчүгэй баҕайытык үлэлии олорор үөрэх улахан тэрилтэтин устудьуоннара-учууталлара ууга-уокка түстүлэр. 
Бу халы-мааргы дьаһал ханна да сөбө суох. 
Уруккута оскуола дириэктэрэ, билиҥҥитэ университет преподавателэ уонна сүүрбэттэн тахса сыл бу колледжка оһуокайы, тойугу үөрэтэн үлэлии сылдьар кырдьаҕас киһи быһыытынан бэркэ билэр боппуруоһум диэн суруйабын. 
Колледжы көһөрө сатыыр дьиэлэрэ — бэрт өрдөөҕүттэн ыччат үөрэнэригэр анала суох "Якутсельстрой" дэнэр тэрилтэ быраҕыллыбыт хаарбах хонтуората. 
Онтубут иэнэ икки төгүл оччугуй, онон колледж оҕолорун аҥаарын үөрэтимэҥ, үүрэн кэбиһиҥ диэҥҥэ тэҥнээх дьаһал буолар.

Колледж, сүнньүнэн, оҕо саадын иитээччилэрин, муусука, ырыа учууталларын бэлэмниир. 
Өрөспүүбүлүкэҕэ олус наадалаах идэлээхтэри иитэр. 
Кырдьаҕас үөрэх тэрилтэтэ үлэтэ-хамнаһа Арассыыйа үрдүнэн үчүгэй өттүнэн эрэ биллэр. 
Дьиэтэ-уота сылаас-сырдык, сымыыт курдук сууйан-сотон олус чэнчистик олороллор, үөрэх-иитии үлэтэ куһаҕана суох.

Колледж интэринээттээх. 
Онно кыаммат ыаллар ыччаттара, аҕыйах ахсааннаах хотугу омуктар оҕолоро олорон үөрэнэллэр. 
Итиннэ Сэбиэскэй былаас барахсан олохтообут үтүөкэн национальнай бэлиитикэтэ салҕанар. 
Ону суох гына сатыыр сатаммат — үлэһит күүс да үөрэхтээх, анал идэлээх буоллаҕына туһата улахан. 
Аны, педколледж иитэн-үөрэтэн таһаарбыт испэсэлиистэрэ бары былдьаһыгынан үлэнэн хааччыллаллар эбээт!

Кырачааннарбытын иитии-үөрэтии өттүнэн оннооҕор, алмааһынан, гааһынан-ньиэбинэн, таас чоҕунан, о.д.а аан дойдуга аатырдарбыт даҕаны, өрөспүүбүлүкэ килбэйэр киинигэр уонча тыһыынча ахсааннаах көмүс сымыыттарбыт оскуола иннинээҕи уһуйууну, иитиини билбэккэ уулусса кирин-хоҕун кэһэргэ, булкуйарга "иитиллэн-үөрэтиллэн" сылдьаллар. 
Ол төрүөтэ — дьиэ-уот тиийбэтэ, каадырынан хааччыллыы татыма буолаллар.

Өрөспүүбүлүкэҕэ уруккуттан даҕаны муусука үөрэхтээһинэ мөлтөх, холобур, саха этническэй муусуката, оһуокайа олох да үөрэтиллибэт буолан иһэр чинчилээх. 
Ол үрдүнэн, оҕолорбут тымныы айылҕалаах, дьон-сэргэ тоҕо ааҥнаан кэлбэт дойду оҕолоро буолан, ийэ талааннарын илдьэ сылдьаллар, үҥкүүгэ, ырыаҕа-тойукка уһулуччу дьоҕурдаахтар, аан дойдуга кытта биллэллэр. 
Онон туох баар үчүгэйбитин өрө тутан, өйүүр, хайгыыр, сайыннарар олохпут сокуона буолуохтаах. 
Оннук гынан талааннары аһан, иитэн-такайан, аан дойду сайдыытыгар кылааты киллэрэр кыахтаахпыт даҕаны, бу өттүнэн кэккэ ситиһиилээхпит даҕаны. 
Оҕолорбут чааһыгар баҕас уһуну-киэҥи санаан, улахан охсуулаах, ороскуоттаах буолуох омсолоох уураахтан аккаастанар наада.

 
Н.Е.Петров, филологическай наука доктора, профессор.
