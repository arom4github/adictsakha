Паром кыһалҕата — бүтүн Россия хабааннаах кыһалҕа<br>Леонид Владимиров<br>Саха сирэ хаһыат №137 (4386)   31.07.2009
 Транспорт, сибээс уонна информатизация министрэ Владимир Членов от ыйын 29 күнүгэр 2009 сыллааҕы навигацияҕа паром сырыытын бэрээдэктээһиҥҥэ аналлаах мунньаҕы ыытта.
 Республика Правительствота бу эйгэни бэрээдэктиири көрөр кэккэ дьаһаллары ылына сылдьыбытын республика прокуратурата сөптөөҕүнэн аахпатах.

Билигин министерство аадырыһыгар Дьокуускай — Аллараа Бэстээх хайысхаҕа паром сырыытыгар сыһыаннаах үгүс үҥсүү киирэр.
 Сайабылыанньаларга чуолаан гражданнар бырааптара күөмчүлэнэрэ этиллэр.
 Министр бэлиэтээбитинэн, бу боппуруос сытыытык турбута уонча сыл буолла.
 Саха Республиката паром суолун федеральнай массыына суолугар киллэрэри көрөр сокуону оҥорору көҕүлүүр.
 Ол эрээри ити санаа РФ Правительствотын өттүттэн өйөммөт.
 "Дьокуускай" судоходнай хампаанньа 2009 сыл от ыйын 1 күнүттэн паромҥа 4 судноны үлэлэтэр.
 Ону сэргэ 5 чааһынай судно сылдьар.
 "Дьокуускай" хампаанньа бэрэстэбиитэлэ бэлиэтээбитинэн, соторутааҕыта улуустар ыһыахтарын кэмигэр, ол эбэтэр сырыы саамай үгэнниир күннэригэр, биир паром алдьанан, өрүс икки кытылыгар уустук балаһыанньалар үөскүү сылдьыбыттар.
 Мунньах кыттыылаахтара сүрүннээн хампаанньалар нэһилиэнньэ интэриэһин толуйууга туох да эппиэтинэһи сүкпэттэрин бэлиэтээтилэр.
 Сырыы ханнык кэмҥэ хойдорун, дьон, массыына нэдиэлэ хайа күнүгэр ордук айанныы сатыырын кэтээн көрөр анал мониторинг ыытыллыбат, уопсай диспетчерскэй пуун суох.
 Сырыыны бэрээдэктиир усулуобуйа тэриллибэт.
 Саха сиригэр сотору массыына уонна поезд ааһар балаһалардаах тимир суол тутуллара былааннанарынан, биир кэлим диспетчерскэй пуун тэриллэрэ, сырыыны бэрээдэктиир анал докумуоннар ылыллаллара бириэмэ ирдэбилэ буолбута бэлиэтэннэ.

