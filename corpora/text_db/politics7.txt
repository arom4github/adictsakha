Или-эйэни олохтуохтаах стратегия<br>Кыым<br>Кыым  хаһыат №  42 (22086) 25.10.2012

Бу күннэргэ бүтүн Арассыыйа киэҥ иэнин былаһын тухары Арассыыйа национальнай бэлиитикэтин Стратегиятын дьүүллэһии бара турар. 
Бу докумуон ханнык эрэ "кэнсиэпсийэ", "бырагыраама" диэн буолбакка, олус улаханнык "Стратегия" диэн ааттаммытыттан сылыктаатахха, мантан антах дойдубутугар ылыллар улахан бэлитиичэскэй докумуоннар, сокуон уонна быраап аакталара 2025 сылга диэри бары манна тирэҕирэн-олоҕуран оҥоһуллан барыахтарын сөп.
Онон, төһө да биһиги бөрүкү улахан дьыала дии санаабатахпыт иһин, болҕомтоҕо ылыах кэриҥнээхпит.

Интэриниэттэн көрдөххө, "ыалдьартан илии арахпат" диэбиккэ дылы, ырытыһыы эмиэ араас хабааннаахтык барар. 
Холобур, Хотугу Кавказ сорох өрөспүүбүлүкэлэригэр "терроризмы дьарыйыы туһунан ыстатыйа суох эбит", "Сталин бэлиитикэтин хара дьайыытын саралыыр пуун оҥоһуллубатах", "репрессияламмыт норуоттар реабилитацияларын туһунан этиллибэтэх", "СМИ көмөтүнэн, быстах иирсээннэр националистыы айдааҥҥа, бэлиитикэҕэ кубулуйаллар", "дойду киинигэр буолар айдааннарга биһиги дьоммутун (кавказтары) наар буруйдаах курдук көрдөрөллөр" эҥин дииллэр эбит. 
Уонна, уопсайынан, "наадалаах докумуон ылыллан эрэр" диэн биһирээбиттэр. 
Кинилэри эмиэ да өйдүөххэ сөп. 
Аныгы олох көрдөрөрүнэн, кинилэр үөһэттэн ыытыллар федеральнай бэлиитикэни, биир да сокуону, быраап аактатын утарбыт сурахтара иһиллибэт, барытын үөрэ-көтө ылыналлар эрээри... 
Онно эрэ наадыйбакка, бэйэлэрэ хайдах билэллэринэн тэринэн-дьаһанан, туспа ыйдаах-күннээх судаарыстыбалар буолан олороллор. 
Боруобалаан онно киирэн таһыттан орооһон көрдүннэр эрэ... 
Итинник бэлиитикэ, ойоҕоһуттан көрдөххө, быдан көдьүүстээх уонна таһаарыылаах курдук.

Нуучча үгүс уобаластарыгар докумуону эмиэ, сүрүннээн, сэҥээрэллэрин биллэрбиттэр. 
Ол гынан баран, Арассыыйа иһинээҕи миграция, "национальнай" уонна "итэҕэл" диэн өйдөбүллэр ситэ быһаарыллыбатахтарын, тыл бэлиитикэтин туһунан туох да суоҕун, федеральнай бырабыыталыстыбаҕа анал биэдэмистибэ тэрийии туһунан этиллибэтэҕин, докумуон "Стратегия" диэн боччумнаах аакка ситэ эппиэттэспэтин, сиикэйин, ол эбэтэр ситэ оҥоһуллубатаҕын уо.д.а. ыйаллар.

Нуучча патриоттарабыт дэнэр дьон Арассыыйа национальнай бэлиитикэтигэр нуучча норуотун ураты баһылыыр-көһүлүүр оруола ыйыллыбатаҕын, нуучча омуга "россияннар" диэн "саҥа нация" оҥоһуутугар омуктары түмэр булкаас, килиэйдиир-ыпсарар цемент эрэ быһыытынан көрүллэрин сөбүлээбэттэрин биллэрбиттэр. 
"Арассыыйа – нуучча судаарыстыбата, биһиги манна 80-тан тахса бырыһыаны ылабыт" диэн өссө төгүл тоһоҕолооон бэлиэтээбиттэр.

Сорох биирдиилээн ырытааччылар бу докумуону "быһан ыла-ыла ыкка быраҕаллар" эбит. 
Кинилэр "гражданнар, омугуттан тутулуга суох, суут уонна сокуон иннигэр тэҥнэр", "омугунан иирсээннэри ырытыыга, аһаҕастык уонна хайа да диэки кэлтэйдээбэккэ сыһыаннаһыллыахтаах" эҥин диэн тугу түҥ-таҥ эрдибиттэрэй? 
Ити туһунан Төрүт Сокуоҥҥа сурулла сылдьар ээ. 
Ону устан ылар туох кыһалҕа баар этэй? 
Төрүт Сокуон ылыллыбыта бачча өр буолбутун кэннэ, "гражданнар, омугуттан тутулуга суох, суут уонна сокуон иннигэр тэҥнэр", "суут-сокуон кими да омугунан көрөн баттыа суохтаах" дии сатыы сылдьар буоллахпытына, Конституциябыт букатын да үлэлээбэтин, омугунан иирсээннэри сууттуурга балыыр-кэлтэйдээһин баарын билинэр буоллахпыт дии. 
Бу бөххө быраҕыллар дьылҕаламмыт докумуон..." дииллэр. Уопсайынан, бу Стратегияны ырыппыт таһымнаах-тыыппалаах дьон бары кэриэтэ олус сиикэйин, ситэтэ-чопчута суоҕун, барыта декларация курдук таһымнааҕын, бу бүгүҥҥү үөскээбит балаһыанньаҕа тугу да дьайар кыаҕа суоҕун анаан бэлиэтииллэр.

Саамай күүстээх мөккүөрү бу Стратегия татаар, башкир өрөспүүбүлүкэлэригэр күөдьүттэ. 
Кинилэр, сэрэйиллэрин да курдук,
- Докумуоҥҥа национальнай өрөспүүбүлүкэлэр судаарыстыбаннастарын туһунан биир да тыл ахтыллыбатын, ол оннугар хантан эрэ күөрэйэн кэлбит "национальнай-култуурунай автономия" диэн саҥа тиэрмин баар буолбутун;
- Арассыыйа элбэх национальностаах норуота" диэн өйдөбүлүнэн саптаран, "российскай норуот" диэн саҥа уоспсастыбаны тэрийэ сатааһыны;
- "Улахан бырамыысыланнай оройуоннары тэрийиинэн" сирэйдэнэн, өрөспүүбүлүкэлэри суох оҥорорго дьулуһуу, "губернизация" көстөрүн;
- Бу Стратегия "Нуучча култууратын баһылааһынынан" (русская культурная доминанта) саҥа уопсастыбаны тэрийэ сатыыра "РФ норуоттара бэйэлэрин дьылҕаларын бэйэлэрэ быһаарыныылара уонна тэҥ бырааптаныылара" диэн пууну кытта дьүөрэлэспэтин;
- Билигин Арассыыйа омуктара пааспардарыгар да, атын да докумуоннарыгар бэйэлэрин омуктарын суруйар бырааптара быһыллыбытын быһыытынан, "гражданин бэйэтин омугун бэйэтэ быһаарынар уонна оннук сурунар" диэн Стратегияҕа суруйуу туох да көдьүүһэ суоҕун;
- Стратегия этнофобия, радикализм, экстремизм көстүүлэрин утары охсуһууну күүһүрдэрин туһунан этэр да, ити курдук луоһуҥҥа тирэҕирэн төрөөбүт норуотун тылын, култууратын, итэҕэлин, быраабын туруулаһар кыра омук дьонун утары охсуһууну күүһүрдүөн сөбүн...

Уонна, онон сибээстээн, Стратегия Арассыыйаҕа олохтоох нууччаттан атын омуктар бэлитиичэскэй, социальнай-экэнэмиичэскэй, этно-култуурунай бырааптарын күөмчүлүүр соруктааҕын, омугунан иирсээни эрэ күөртүүр дьылҕалааҕын, РФ Төрүт Сокуонун эрэ буолбакка, аан дойдутааҕы киһи быраабын көмүскүүр сокуоннары уонна РФ билиҥҥи бэрэсидьиэнэ В.Путин бэлиитикэтин утарар ис хоһооннооҕун этэллэр. 
Бэйэлэрин өрөспүүбүлүкэлэригэр нэһилиэнньэ 30 эрэ бырыһыанын ылар, омугунан сыһыаннаһыыга бэрт элбэх аалсыһыыны-күөнтэһиини көрсөр башкирдар тыллара, биллэн турар, быдан кытаанах, тыйыс. 
Оттон татаардар тыллара-өстөрө – быдан дипломаттыы, ньуолбар уонна күүстээх.
 
