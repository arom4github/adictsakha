Хармаанньыт билиниитэ<br>Виталий СЛЕПЦОВ.<br>Саха сирэ хаһыат №249(5237) 6.12.2012

Киһи киһиттэн атыннааҕын курдук, уоруйахтар эмиэ бэйэ-бэйэлэриттэн тус-туспа буолаллар. 
"Үлэлиир" ньымаларынан, албастарынан элбэх көрүҥҥэ арахсаллар: "щипачтар" (хармаанньыттар), "домушниктар" (дьиэттэн уорааччылар), "барсеточниктар" (массыына салонын иһиттэн сойботооччулар), "медвежатниктар" (сейфэлэри, анал тимир ыскааптары арыйааччылар), "ювелирдар" (күндү тааһы, көмүһү кыбааччылар) диэннэргэ уонна араас аферистарга, массыанньыктарга.
"Щипач" диэн дьон хармааныттан, сиэбиттэн эбэтэр тута сылдьар суумкатыттан харчыны, докумуону уонна да атын сыаналаах малы-салы биллэрбэккэ ылар дьону ааттыыллар.
 Уоруу бу албаһа былыргы үйэлэр улаҕаларыттан саҕаламмыт, үөдүйбүт быһыылаах.
 Хармаанньыттар биирдиилээн эбэтэр иккиэ-үһүө буолан "үлэлииллэр", сороҕор бөлөҕүнэн сылдьаллар.
 "Үлэлэрин" чэпчэтэр сыалтан араастаан сэбилэнэллэр.
 Холобур, манньыат кытыытын дэлби сытыылаан суумканы хайыталлар, бытык хорунар бириитибэлэринэн сиэби быһаллар, оттон кыра кээмэйдээх намчы пинцеттэринэн хам туттаран сиэп, суумка иһигэр баар харчыны, докумуону сойботон ылаллар.
Киһи майгытын-сигилитин, уйулҕатын туругун сүрдээҕин билэллэр уонна ону табыгастаахтык туһанар идэлээхтэр.
 Ордук элбэх киһи мустар-тоҕуоруһар, аалсар-анньыһар сиригэр: ырыынактарга, вокзалларга, маҕаһыыннарга, автобуска, улахан уочараттарга тиийэн "үлэлииллэр". 
Дьон болҕомтотун тарпакка кыһаллаллар, көннөрү атыылаһааччы, дьаарбайа сылдьар куорат иллэҥ олохтооҕун, ааһан иһэр айан киһитин эбэтэр туох эмит массыынаны, автобуһу күүтэ турар курдук кубулунар, артыыстыыр үгэстээхтэр.

Бэйэлэрин "идэлэрин" үчүгэйдик баһылаабыт буоланнар, кинилэри тутан, эппиэккэ тардар судургута суох. 
Хармаанньыты илиититтэн харбыы эбэтэр видео-киинэҕэ уста иликкинэ, "туттум" диэн санаммаккын даҕаны.
 "Кып" гыннарбыт малын эбэтэр харчытын ыһыктан кэбистэ да, холуобунай эппиэтинэстэн куотар аакка барыахтарын сөп. 
Тутуллан туран туох да буруйдара суоҕун, балыллыбыттарын эбэтэр ким эрэ соруйан түбэһиннэрбитин туһунан убаҕас тылы баҕас булан этээччилэр.
 Ол да буоллар син тутуллан, суут-сокуон иннигэр турбуттара баар буолар.
 Оттон уоруу тахсыбыт сиригэр халбаҥнаабат чиэһинэй туоһулар, видеонан устуу эбэтэр чугас полиция үлэһиттэрэ баар буоллахтарына, хармаанньыты харытыттан харбыыр дөбөҥ. 
1990-с сылларга буруйу оҥорбут дьону тутар, хаайар санкцияны прокурор биэрэрэ. 
Биирдэ Ис дьыала куораттааҕы салаатын силиэстийэлиир управлениетын силиэдэбэтэлэ төлөпүөнүнэн эрийэн, биир хармаанньыты тутан хаайар боппуруоһу көтөхтө. 
Мин дьыала матырыйаалларын сиһилии билсэн бараммын, ол уоруйаҕы кытары сирэй көрсөн олорон кэпсэтэргэ быһаарынным.
Сэбиэскэй Союз биир союзнай республикатыгар, билигин Россияттан арахсан тутулуга суох судаарыстыба буолбут дойдуга төрөөбүт киһи эбит. 
Урут хаста да сууттана сылдьыбыт, сааһын тухары ханна да түптээн үлэлээбэтэх, наар сиртэн сиргэ көһө сылдьан уоруунан дьарыктаммыт. 
Быһата, "гастролер". 
Дьон сиэбиттэн, суумкатыттан харчыны уонна сыаналаах малы уорар идэтийбит хармаанньыт, бэйэтин үчүгэй "профессионал" быһыытынан сыаналанар эрдьигэн буолан биэрдэ.
— Босхоломмутум сылын туола илик да буоллар, үгүс сиринэн сырыттым. 
Уонна бу "Бермутскай треугольникка" кэлэммин чаардаан хааллым, — диир.
Ити "Бермут үс муннуга" диэн Иркутскай уобалас Черемхово, Дьокуускай уонна Нерюнгри куораттарын икки ардынааҕы түбэни ааттыыр эбит. 
Бу эргин үгүстүк тиэстэр, соҕотоҕун сылдьан "үлэлиирин" ордорор үһү. 
Туох иһин буруйданарын билэр, билинэр уонна ону соччо улахаҥҥа уурбат курдук туттар-хаптар. 
Сэһэргэһиибит сыыйа хаһан, ханна уонна хайдах быһыылаахтык уорбутугар иэҕилиннэ, ону сиһилии, сороҕор туустаан-тумалаан кэпсээтэ.
Өр сыллаах практика көрдөрөрүнэн, уоруйахтар истэригэр уустар ууну сомоҕолуур уус тыллаах, кэпсэтинньэҥ киһи элбэх буолар. 
Кэлин уһугар букатын да уутугар-хаатыгар киирэн, үлүһүйэн туран олоҕун-дьаһаҕын аһаҕастык барытын ууран биэрдэ. 
Мин да киниттэн элбэҕи истэ-билэ сатаатым.
– Босхоломмутум 11 эрэ ый буолла, — диэн кэпсээтэ. 
– Бу кэм устата арааһа сүүһүнэн киһи хармааныгар "ыалдьыттаатым" быһыылаах, дьиҥинэн ону отой ааҕааччым суох. 
Дьон бу кэнники кэмҥэ олус дьалаҕай буолла, урукку курдук буолбатахтар, сэрэхтэрин аһара сүтэрдилэр. 
Ол биһиэхэ халлаантан түспүт бэлэх кэриэтэ диэтэҕиҥ. 
"Бермут үс муннугар" ордук Дьокуускай куорат халыҥ көһүлүөктээх дьонунан баай эбит. 
Онно саамай табыллыбыт биир "булдум" (нууччалыыта: "улов") 40-тан тахса тыһыынча солкуобайы тэбэн турар.
Нерюнгрига сүрүннээн уулуссаҕа, болуоссакка туран эргинэр коммерсаннар малларын, табылыннаҕына, харчылаах суумкаларын "бултаһабын". 
Хайдах диигит дуу? Үгэс курдук, атыы барар сиригэр күнүс эбиэт кэнниттэн тиийэбин. 
Маҥнай уопсай балаһыанньаны билсэбин, хантан ас тахсыан сөбүн сибикилиибин.
Биирдэ кэргэнниилэр, дьахтардаах эр киһи, микроавтобуһунан кэлэн араас сыаналаах малы-салы тиэйэн аҕалан атыылыы туралларын көрдүм. 
Чугаһаабытым арай доҕоор, харчыларын угар спортивнай суумкалара микроавтобуска, аһаҕас аантан чугас соҕус сытар! Миигин эрэ көһүтэр курдук диэбэккиэн! Хаста да чугаһаан бараммын сатаан ылбатым, тоҕоостоох түгэн көстүбэтэ. 
Бүтэһикпэр эр хааммын ылынан, дьэ сорунуох курдук буолан истэхпинэ, биир биэнсийэлээх иллэҥ оҕонньор, атыылааччыларга туох да сыһыана суох киһи, туох абааһыта имнэммитэ буолла, хаһыытаан дэлбэрийбэт дуо?!
— Суумкаҕыт тоҕо маннык аантан чугас сытарый, хайа, киһи ылан бараарай? Онуоха атыылааччы дьахтар тибигирэйэн кэлэн, ол сордоох суумканы массыына иһигэр ыраах кыыратан кэбистэ. 
Силбин эрэ ыйыстан хааллаҕым. 
Ол кэнниттэн хас да түүнү быһа кыайан утуйбатаҕым. 
Наар табахтаан тахсыбытым.
Маннык кэпсээннээх хармаанньыт тугу оҥорбута барыта ыһаайын бэскитигэр ууруллубута. 
Алта сылга кытаанах эрэсиимнээх холуонньаҕа барбыта.

