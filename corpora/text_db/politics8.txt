Ювенальнай юстиция тула мөккүөр<br>Бүөтүр Бөтүрүөп<br>Кыым  хаһыат № 41 (22085)  19.10.2012

аспыт нэдиэлэҕэ Дьокуускайга Ленин болуоссатыгар пикеттии турар дьону үгүстэр көрбүт буолуохтаахтар. 
Бу дьон Госдуумаҕа саҥа ылыллан эрэр ювенальнай юстиция туһунан саҥа сокуон барылын утаран уулуссаҕа тахсыбыттар. 
Биллэн турар, "ювенальнай юстиция" диэн өйдөбүл арҕаа дойдуларга үөскээбитэ. 
"Ол эмиэ туохпутуй?" диэн ким эрэ интэриэһиргиир буоллаҕына...

Судургутук быһаардахха, "ювенальнай юстиция" диэн сокуоннай саастарын ситэ илик оҕолору сууттуур систиэмэ. 
Маны аан дойду сорох сирдэригэр оҕолорго олус улахан быраабы биэрэрин, төрөппүттэр интэриэстэрин, ханнык эмэ чопчу норуокка олоҕурбут оҕону иитии нуормаларын-үгэстэрин аахсыбатын иһин сөбүлээбэттэр. 
Холобур, ювенальнай юстиция быһыытынан, оҕото уруокка "иккини" ылбытын иһин кэтэххэ биэрбит төрөппүттэн, ол оҕото үҥүстэҕинэ, туох да кэпсэтиитэ суох "оҕоҥ быраабын күөмчүлүүгүн" диэн ол мөлтөх үөрэнээччини төрөппүтүттэн былдьаан ылыахтарын сөп. 
Син ол курдук, бу юстиция тиһигэ кыра хамнастаах буолан тииһиммэт, арыгылыыр уо.д.а. төрөппүттэн оҕотун туох да кэмсэтиитэ суох былдьаан ылар кыаҕы биэрэр.

Хатылаан санаттахха, бу сокуон барыла Госдуумаҕа дьүүллэһиигэ сылдьар. 
Сокуон Арассыыйаҕа киирэригэр, аан дойдуга барытыгар да тарҕанарыгар ХНТ, ЮНИСЕФ, ЮНЕСКО, "сайдыылаах" диир арҕааҥҥы дойдуларбыт интэриэстээхтэр. Сокуон мөкү өрүттэрэ:

– РФ Төрүт Сокуонун 38-с ыстатыйата Арассыыйаҕа дьиэ кэргэни, ийэни-аҕаны, оҕону барытын судаарыстыба харыстыырын-араҥаччылыырын мэктиэлиир. 
Саҥа сокуон олоххо киирэр түгэнигэр, оҕо бырааба ону барытын үрдүнэн буола түһэр туруктаах.

– Төрүт Сокуон быһыытынан, оҕону иитэргэ төрөппүттэрэ иккиэн тэҥҥэ кыһаллыахтаахтар. 
Саҥа сокуоҥҥа ол туһунан туох да суох, төрөппүтү судаарыстыба көмүскүүрүн туһунан тыл-өс этиллибэт.

– Төрүт Сокуоҥҥа "ким да кэргэнин, чугас дьонун, бэйэтин утары, туоһу буолар эбээһинэһэ суох" диэн сурулла сылдьар. 
Оттон саҥа сокуон быһыытынан, холобур, оскуолаҕа оҕоттон дьиэ кэргэнин туһунан саралыыр ис хоһоонноох анкетаны да толорторуохха сөп.

– Төрүт Сокуоҥҥа "Арассыыйаҕа киһи көҥүлүн хааччахтыыр, быраабын күөмчүлүүр сокуоннар тахсыа суохтаахтар" диэн ыстатыйа баар буоллаҕына, саҥа сокуон барыла ону барытын утарар.

– Төрүт Сокуон "хас биирдии киһи, дьиэ кэргэн тус олоҕор ким да орооһор, кини кистэлэҥин билэ сатыыр бырааба суох" диир эбит буоллаҕына, бу сокуон оҕо быраабын эрэ аахсар. 
Оҕо быраабын көмүскээбитэ буолан, ханнык баҕарар ыал тус олоҕор толоостук киирэн орооһуохха сөп.

– Оҕо да араастаах. 
Оҕо туохтан эмэ дьонугар кыйаханан, 10 сааһыттан саҕалаан сайабылыанньа суруйда да, төрөппүттэр бырааптара барыта умнуллар, оҕонон эпиэкэ тэрилтэтин үлэһиттэрэ дьарыктанан бараллар.

Билиҥҥи  Дьиэ-кэргэн кодексатыгар  сурулларынан, оҕо дьиэ-кэргэннээх, онно олорон иитиллиэхтээх. 
Саҥа сокуон олоххо киирэр түгэнигэр, 1948 с. ылыллыбыт "Аан дойдутааҕы киһи быраабын Декларацията" эмиэ кэһиллэр.

Сокуон барылыгар сурулларынан, иитиэх оҕолорго үчүгэй усулуобуйа көрдөлүнэн анал кэтээн көрөр хамыыһыйа дьарыктанар. 
Дьиҥ дьыалатыгар ол хайдах буолуо биллибэт. 
Төрөппүттэн былдьаммыт оҕолору, холобур, тас дойдуларга атыылыахтара суоҕа диэни ким да мэктиэлээбэт.

Бу сокуон олоххо киирдэҕинэ, оҕо дьылҕатын быһаарсыбыта буолан, тас дойдулар орооһуулара күүһүрүөн сөп.

Этиллибитин курдук, оҕо 10 сааһын туолла да, "төрөппүттэрим атаҕастыыллар, бырааппын күөмчүлүүллэр" диэн эпиэкэ уонна попечительство уорганнарыгар үҥсүү суруйуон сөп. Бу түбэлтэҕэ оҕо кэлэр дьылҕатынан, төрөппүттэртэн ыйыта да барбакка, патронат уоргана дьарыктанан барар. 
Оҕо арыый улаатан, өйүн-төйүн тутан баран сыыһа быһыыламмытын өйдөөн, төрөппүттэриттэн көмө да көрдүүр түгэнигэр, төрөппүттэрэ көмөлөһөр бырааптара хайыы-үйэ суох буолар.

Саҥа сокуон оҕону төрөппүттэн көҥүл былдьаан ылары хааччыйар. 
Кистэл буолбатах, билигин үчүгэй да дьиэ кэргэнтэн оҕолорун былдьаан ылбыт түбэлтэлэрэ бааллар. 
Төрүөт араас буолуон сөп, холобур, ыал дьиэтэ өрөмүөнэ суох, олус эргэрэн сууллар туруктаммыт, маһынан оттуллар, холодильникка ас-үөл суох, төрөппүт үлэтэ суох, дьиэ-уот ыһыллаҕас (ол барыта "оҕо быраабын, көҥүлүн, дьоллоох олоҕун күөмчүлүүр")... 
Итини таһынан, ханнык баҕарар иирсибит, сөбүлээбэтэх киһигин кини оҕотунан киирэн, төрөппүтэ ситэ көрбөтүн курдук сурук оҥорторон, кини олоҕун огдолутар, эһэр, суох оҥорор кыах үөскүүр.

Саҥа сокуон барыла Госдуумаҕа аастаҕына, бу ааҕыллыбыт сидьиҥ быһыы-майгы барыта булгуччу толоруллуохтаах сокуон буола түһэр.
 "Чүөчээскилэр", "павлик морозовтар" быраап буола түһэллэр. Быһата, дойдубут олоҕо-дьаһаҕа барыта өйүн-төйүн тута илик оҕо хаппырыыһыттан тутулуктанар. 
Ону кытта хайдах сөбүлэһиэҥий!

                                                                         

