Балыгы үөскэтиэххэ<br>Иннокентий ГОТОВЦЕВ <br>Кыым  хаһыат №29 (22073)  26.07.2012

Балык киһи аймах олус улахан суолталаах аhылыга буолар. 
Саха сиригэр балык 42 көрүҥэ үөскүүр. 
Биһиги дойдубут балыга үксэ олус минньигэс эттээх, аан дойдуга үөскүүр күндү балыктар ахсааннарыгар киирэр. 
Олортон хатыыс, тууччах, уомул, муҥур, муксуун курдук күндү балыктары ааттыахха сөп. 
Маны таһынан майаҕас, быраҥаатта, күндүөбэй диэн балыктарбыт эмиэ киэҥник биллэллэр.

Мин биһиэхэ балыгы үөскэтэн бултааһын туруга хайдаҕын билсиһээри, Уу биологическай ресурсаларын управлениетыгар тиийэ сырыттым. 
Бу управление үлэһиттэрэ Уус Алдан Тулунатыгар Чернышевскайдааҕы балык собуотуттан быраҥаатта ыамаларын аҕалтаран күөлгэ ыытаары сылдьалларыгар түбэстим. 
Хата, барсан илэ харахпынан көрөргө быһаарынным. 
Чернышевскайтан балык собуотун дириэктэрин эбээһинэһин толорооччу Иван Петрович Макаров, бэйэтэ иилээн-саҕалаан Мииринэйтэн балык ыамаларын сөмөлүөтүнэн аҕаларын кытта, кислород хачайдаммыт салапаан мөһөөччүктэри түргэн үлүгэрдик сүөкээт, салгыы Суотту паромунан Тулуна диэки массыынанан айаннаатыбыт. 
Тулуна улуус кииниттэн чугас сытар.  
Кини Тарҕалдьыма эбэтэ 5 км уһуннаах, 4 арыылаах, 434 гектар иэннээх. Айылҕа харыстабылын министиэристибэтэ Тарҕалдьымаҕа балык үөскүөн сөп эбит диэн, 1 мөл. 250 тыһыынча балык ыаматын ыытта. 
Барыта санаа хоту бардаҕына, үс сылынан балык ыамата толору ситиэхтээх. Оччоҕо онтон 1-3 бырыһыана да тыыннаах хааллаҕына да, кырата 125 тыһыынча  балыктаныан сөп диэн сабаҕалыыллар.

II Лөгөй нэһилиэгин баһылыга Троев Иннокентий Иннокентьевич кэпсииринэн, Тарҕалдьыма эбэҕэ өрүс балыгын эгэлгэтэ баар эбит. 
Ол курдук, алыһар, кыһыытай, хаахынай, дьороҕой-сордоҥ уонна күөллэрин собото. 
Эбэ уута ыраас, дьон-сэргэ сөбүлээн сынньанар, балыктыыр сирэ. 2010 сыллаахха уруккута бырабыыталыстыба бэрэссэдээтэлин солбуйааччы А.И. Степанов салайан ыытыытынан нэһилиэк мунньаҕа буолбуттаах. 
Онно Тарҕалдьымаҕа быраҥаатта балыгы үөскэтэргэ дьон-сэргэ сөбүлэспитэ. 
Былырыын учуонайдар кэлэн үөрэтэн уута сөп түбэһэр диэн барбыттар. 
Тулунаҕа балык ыаматын ыытыы сүрүн сыала-соруга табаарынай балыктааһыны атын да улуустарга тэнитиэххэ сөбүн, онтон олохтоох нэһилиэнньэ хайа эрэ өттүнэн социальнай боппуруоһа быһаарыллыытыгар көмөлөөх буолар. 
Балык үөскээн, нэһилиэк олохтоохторун дохуота үрдүүрүгэр төһүү күүс буолуоҕа. 
Дьиэ кэргэн бэйэтэ да сиэтэҕинэ, атын ороскуота кыччыыр кыахтанар. 
Айылҕа харыстабылын үлэһиттэрэ аны күһүн боруобалаан, илим үтэн, балык оҕотун туругун бэрэбиэркэлээн көрүөхтэрэ.

Чернышевскайдааҕы балык собуотун салайааччытын эбээһинэһин толорор Макаров Иван Петровиһы кытта кэпсэттим.
 Иван Петрович 1986 сыллаахха Астраханнааҕы балык хаһаайыстыбатын институтун бүтэрэн, Саха сиригэр балык хаһаайыстыбатын холбоһугар ананан үлэлии кэлбит. 
Ол кэмтэн ыла Иван Петрович, төрөөбүт-үөскээбит  итии Астраханыгар, бэл, уоппускатыгар да  барбат киһи эбит.
 Кини 2005 сылтан Чернышевскайдааҕы балык собуотугар дириэктэринэн анаммыт. 
Кэлин собуот үлэтэ олох тохтуур кутталаммытыгар, 2007 сылтан Айылҕа харыстабылын министиэристибэтигэр холбообуттар. 
Кини кэпсииринэн, собуот үлэлиир усулуобуйата чэпчэкитэ суох да буоллар, ону ол диэбэккэ, инники киэҥ былааннаах, эбии дохуот киллэрэр туһугар үлэлииллэр эбит. 
Дириэктэр ордук чорботон Светлана Иосифовна Федорованы бэлиэтиир.
 Бу кыра уҥуохтаах саха дьахтара төһө да сааһырдар, ханнык да үлэттэн иҥнэн-толлон турбакка билигин да үлэлии-хамныы сылдьар эбит.

Чернышевскайдааҕы балык собуотун 1971 сыллаахха Бүлүүтээҕи ГЭС тулалыыр айылҕаҕа оҥорбут хоромньутун толуйан туттарбыт. 
Балык ыаматын күөллэргэ тарҕатыыны ордук киэҥ хабааннаахтык "2000 үтүө дьыала" чэрчитинэн тэрийбиттэр. 
Ол курдук, 5 тыһыынча күөлгэ собо ыаматын ыыппыттар. 
Биллэрин курдук, сорох күөл балыга көтөх, сииргэ минньигэһэ суох, дьэ, ону тупсарар соруктаах үлэ барар эбит. 
Хомойуох иһин, ити үлэ салгыы уонча сыл устата улаханнык тэнийбэккэ гынан баран, соторутааҕыттан, бу собуот Айылҕа харыстабылын министиэристибэтигэр бэриллиэҕиттэн, бэркэ ылсан үлэлээн эрэллэр эбит. 
Ол курдук, собуот туох баар тэриэбэтин уларытан, балык үөскэҕин соҕотуопкалааһыны 2-3 бүк улаатыннарар кыахтаммыттар. 
Иван Петрович кэпсииринэн, мантан салгыы быраҥаатта ыаматын Нам Үрүҥ Күөлүгэр уонна Кэбээйи  Быраҥаатталааҕар ыытыахтаахтар. 
Бу быраҥаатта үөскэҕин Орто Халыма күөлүттэн, Чернышевскай балык собуотугар аҕалан соҕотуопкалаабыттар.

Уу биологическай ресурсаларын управлениетын салайааччыта Артамонов Петр Петровиһы көрсөн балык салаатыгар ыытар үлэлэрин билистим. 
Саха Өрөспүүбүлүкэтин Айылҕа харыстабылыгар министиэристибэтэ 166 №-дээх Федеральнай сокуоҥҥа олоҕуран балыгы элбэтиигэ дьарыктанар. 
Ол аата,  көрүллүбүт үпкэ олоҕуран промысловай балыктааһын учаастактарын тэрийэллэр. 
Саха сиригэр 8 сүүс тыһыынча курдук күөл баар да, сороҕор эрэ балыктыыллар. 
Ол иһин дьон интэриэстээх күөллэригэр эрэ пааспардааһыны оҥороллор. 
Бу наһаа эрэйдээх эбит. 
Ол курдук, Саха сиригэр баар федеральнай тэрилтэлэргэ сөбүлэһиннэрэн баран, аны Москубаҕа сөбүлэһиннэриигэ ыыталлар. 
Ити түмүгүнэн пааспардаах күөллэргэ испииһэк оҥоһуллан, дьэ куонкурус ыытыллар. 
Ол эбэтэр, уомул баар өрүстэригэр. 
Онтон Айылҕа харыстабылын министиэристибэтэ атын хаалбыт өрүстэргэ уонна күөллэргэ куонкурус ыытар. 
Ону таһынан биирдиилээн чааһынай тэрилтэлээх дьоҥҥо уоннуу сылга квота үллэһиллэн турар. 
Аҕыйах ахсааннаах уһук хотугу норуоттарга айахтарыгар сииллэригэр туспа квота көрүллэр, ону таһынан "любитель" балыксыттарга сыл ахсын быһа холуйан лиссиэнсийэ ананар.

Биһиэхэ билиҥҥитэ балыктааһын квотата аҥаардас айылҕаҕа төһө баарынан көрөн быһыллар. 
Оттон Хабаровскай кыраайга, балыгы искусственнай иитээһин, үөскэтээһин түмүгэр квоталарын 2-3 төгүл улаатыннаран эрэллэр. 
Искусственнай үөскэтии бородууксуйата айылҕа балыгынааҕар үрдүк буолар, оннооҕор 3% диэри тиийиэн сөп. 
Балык кытыы кыра үрэхтэргэ төрүүр-ууһуур, оннук сирдэргэ ыыр. 
Дьэ, ол иһин бырамыысыланнас сайдан истэҕин аайы, балык ыыр сиригэр усулуобуйа тэрийэн быстах суоллары, быһыттары оҥоруу, үрэхтэр сүүрүгүрдэр сирдэрин хайысхатын уларытыы курдук үлэлэр биир ситимнээх барыахтаахтар. 
Бырамыысыланнас сайдыбыт сиригэр айылҕаҕа буортуну оҥоруу иһин төлөбүр (толуйуу) баар буолуохтаах. 
Бүгүн үлэлии олорор улахан тэрилтэлэртэн  үчүгэйдик "Анаабыр алмаастара" уонна АЛРОСА хайа эрэ өттүнэн үлэлэһэллэр, онтон атыттар биирдэ эмэ көмөлөһөллөр.

Салгыы Петр Петрович кэпсииринэн, бүгүҥҥү күҥҥэ балыктыы олорор дьоммут ырыынакка саҥардыы күүскэ киирэн эрэллэр эбит. 
Ол курдук, 2009 сылтан саҕалаан балыктыыр учаастактары чааһынай тэрилтэлээх дьоҥҥо 20 сылга сыһыаран эрэллэр. 
Онон кинилэргэ өр кэмнээх былаан оҥостон үлэлииллэригэр кыах бэрилиннэ. 
Биллэрин курдук, кыра хампаанньалар, ыраах хоту олорор балыксыттар, оҕустарыылара улахан, оттон балык бөдөҥ хаһаайыстыбалара бытарыйан, кыра-кыра хаһаайыстыбаларга араҕыстылар. 
Салгыы кинилэр дохуоттарын улаатыннаран, квоталарын элбэтии боппуруоһа туруохтаах. 
Ол аата, кинилэр мин бу балыгы элбэтиэхпин баҕарабын диэн, наукаҕа сакаас оҥороллоругар усулуобуйа тэриллиэхтээх.

Мантан салгыы Кэбээйи уонна Нам икки ардыларынааҕы күөллэртэн бөртөлүөтүнэн 1300 тыыннаах собону аҕалан Маҕан суолун 7-с килэмиэтиригэр баар оҥоһуу күөлгэ ыыталларыгар сырыттым. Балыктар барахсаттар  уу дириҥин диэки харбыаласпытынан бардылар.

Айылҕа харыстабылын министиэристибэтэ салгыы Бүлүү уонна Үөһээ Бүлүү түөрт күөлүгэр, быраҥаатта ыаматын ыытыахтаах. 
Өссө Өлүөнэ өрүскэ хатыыс ыаматын ыытыы боппуруоһа турар, эһиилгиттэн күүскэ ылсан үлэлиэхтээхтэр. 
Сыаналаах атын балыктар үөскэхтэрин (личииҥкэлэрин) эмиэ ыытар былааннаахтар. 
Ити курдук, өрөспүүбүлүкэбитигэр уу биологическай ресурсаларын элбэтиигэ туһуламмыт былааннаах үлэ саҕаламмыт. 
Кэлиҥҥи сылларга өрөспүүбүлүкэ квотатыгар олоҕуран, соҕуруу регионнарга Саха сирин хатыыһа дии-дии атыылыыллара биллэр эбит. 
Ол иһин билигин федеральнай хонтуруоллуур уорганнар өттүлэриттэн хатыыс булдун икки сыл устата тохтотор буолбуттар. 
2011 уонна 2012 сылларга көрүллүбүт квоталары тэҥнээн көрдөххө: 2011 сылга 9 тыһыынча 547 туонна балык бултаммыт. 
Ол иһигэр 1104 туонна уомул уонна 3-7 туонна горбуша, кета балыгы Халыма өрүстэригэр, ону таһынан сыаналаах балыктар квоталара 790 туонна, арыый кыра суортаах балык: алыһар, сордоҥ, собо — 3743; 2012 сылга — 9 тыһ. 608, ол иһигэр уомул — 1111 туонна, 4801 туонна — муҥур, 3696 туонна собо. 
Мантан көстөрүнэн, холобур, 10 тыһыынча туонна балык бултаннаҕына, киилэтэ ырыынакка 100-150 солкуобай да буоллаҕына, биир милийээр дохуот тахсар. 
Аны, астаатахха (переработкалаатахха), сыаната өссө эбиллэр. 
Мантан даҕаны көрдөххө, өрөспүүбүлүкэҕэ балык үөскэҕин күүскэ тэниттэххэ, барыстаах салаа буолара дьэҥкэ.
 
Иннокентий ГОТОВЦЕВ.

